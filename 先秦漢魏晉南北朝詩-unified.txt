
先秦漢魏晉南北朝詩

逯欽立 編

簡介

先秦詩卷一

先秦詩卷二

先秦詩卷三

先秦詩卷四

先秦詩卷五

先秦詩卷六

先秦詩卷七

全漢詩卷一

全漢詩卷二

全漢詩卷三

全漢詩卷四

全漢詩卷五

全漢詩卷六

全漢詩卷七

全漢詩卷八

全漢詩卷九

全漢詩卷十

全漢詩卷十一

全漢詩卷十二

魏詩卷一

魏詩卷二

魏詩卷三

魏詩卷四

魏詩卷五

魏詩卷六

魏詩卷七

魏詩卷八

魏詩卷九

魏詩卷十

魏詩卷十一

魏詩卷十二

晉詩卷一

晉詩卷二

晉詩卷三

晉詩卷四

晉詩卷五

晉詩卷六

晉詩卷七

晉詩卷八

晉詩卷九

晉詩卷十

晉詩卷十一

晉詩卷十二

晉詩卷十三

晉詩卷十四

晉詩卷十五

晉詩卷十六

晉詩卷十七

晉詩卷十八

晉詩卷十九

晉詩卷二十

晉詩卷二十一

宋詩卷一

宋詩卷二

宋詩卷三

宋詩卷四

宋詩卷五

宋詩卷六

宋詩卷七

宋詩卷八

宋詩卷九

宋詩卷十

宋詩卷十一

宋詩卷十二

齊詩卷一

齊詩卷二

齊詩卷三

齊詩卷四

齊詩卷五

齊詩卷六

齊詩卷七

梁詩卷一

梁詩卷二

梁詩卷三

梁詩卷四

梁詩卷五

梁詩卷六

梁詩卷七

梁詩卷八

梁詩卷九

梁詩卷十

梁詩卷十一

梁詩卷十二

梁詩卷十三

梁詩卷十四

梁詩卷十五

梁詩卷十六

梁詩卷十七

梁詩卷十八

梁詩卷十九

梁詩卷二十

梁詩卷二十一

梁詩卷二十二

梁詩卷二十三

梁詩卷二十四

梁詩卷二十五

梁詩卷二十六

梁詩卷二十七

梁詩卷二十八

梁詩卷二十九

梁詩卷三十

北魏詩卷一

北魏詩卷二

北魏詩卷三

北魏詩卷四

北齊詩卷一

北齊詩卷二

北齊詩卷三

北齊詩卷四

北周詩卷一

北周詩卷二

北周詩卷三

北周詩卷四

北周詩卷五

北周詩卷六

陳詩卷一

陳詩卷二

陳詩卷三

陳詩卷四

陳詩卷五

陳詩卷六

陳詩卷七

陳詩卷八

陳詩卷九

陳詩卷十

隋詩卷一

隋詩卷二

隋詩卷三

隋詩卷四

隋詩卷五

隋詩卷六

隋詩卷七

隋詩卷八

隋詩卷九

隋詩卷十

簡介

　　我國自秦漢迄于隋末，九百年間，戰亂頻仍，政治多變。然而「搖蕩性情」則必「形諸舞詠」，這一時期的文學創作，不論是在品類數量，還是批評理解方面，都十分繁盛。據《隋書·經籍志》記載，這個時期僅別集一類，即有四百三十七部，四千三百八十一卷。若連同唐初已經亡佚的集子一起統計，則多達八百八十六部，八千一百二十六卷。可惜唐宋以降，歷經兵燹之災，漢魏六朝的典籍散佚特別嚴重，幾乎百不存一。今天我們尚能看到的先唐舊集，不過是嵇康、阮籍、陸雲、陶淵明、鮑照、江淹六家，其餘各家詩文集都是宋以後人所纂輯的。前人的輯佚成果自然有保存資料之功，但其質量卻參差不齊。如明嘉靖間馮惟訥所輯《古詩紀》一百五十六卷，號稱「溯隋而上極于黃軒，凡《三百篇》之外，逸文斷簡，片辭只韻，無不具焉；秦漢而下，詞客墨卿，孤章浩帙，樂府聲歌，童謠里諺，無不括焉；七略、四部之所鳩藏，齊諧、虞初之所志述，無不搜焉」。前人也稱讚這部書「自上古以迄陳隋，網羅放失，殊有功于藝苑」（《列朝詩集·馮惟訥小傳》）。就搜集唐以前的文學資料來說，馮惟訥堪稱蓽路藍縷的開創者，《古詩紀》一書在今天也依然具有參考價值。但是馮氏在考證上卻缺乏功力，以致真偽錯雜，訛誤屢出，甚至把某些唐以後的作品也收了進去，成為藝林之笑噱。清人馮舒對這種粗疏的學風進行了抨擊，撰《詩紀匡謬》一卷，糾其失誤凡一百一十二條。到了近代，丁福保又盡采馮舒之說，對《古詩紀》加以損益，去其繁蕪，正其紕繆，編成《全漢三國晉南北朝詩》五十四卷。丁書問世后流通甚廣，學人從中獲益不少。可是丁書也存在著明顯的弊病，一是不收先秦的歌謠逸詩，還不能作為《全唐詩》的前接部分，二是所錄各詩概不標注出處來源，使人無從信據，三是剿襲《匡謬》的按斷，未能盡改原書錯誤之處。由此可見，若以《古詩紀》和《全漢三國晉南北朝詩》作為我們閱讀和研究漢魏六朝文學的資料書，仍存在有許多困難和局限。

　　一九八三年九月，中華書局出版了逯欽立輯校的《先秦漢魏晉南北朝詩》，我們閱讀和研究中的資料問題，終於獲得了很好的解決。此書的出版，為今後漢魏六朝文學的研究奠定了堅實的基礎，確實是一件值得慶賀的事。

　　逯欽立（１９１１—１９７３），字卓亭，山東鉅野大義集人。１９３９年在昆明西南聯大畢業后，曾在北京大學文科研究所專門研讀漢魏六朝文學。１９７３年逝世前為東北師大中文系教授，兼古典文學教研室主任。逯先生有感於《古詩紀》和《全漢三國晉南北朝詩》的不足，早在１９４０年，即立志重新搜集上古迄隋末的歌詩謠諺，另謀新編。他潛心研究《古詩紀》所收各詩，逐一核校，在４１年至４２年期間，陸續撰寫出《古詩紀補》、《古詩紀補正敘例》、《漢詩別錄》等專題論文，將自己纂輯研究的心得公之於眾。到１９４７年底，他已經完成了《先秦兩漢三國兩晉南北朝詩》（出版時定名《先秦漢魏晉南北朝詩》）的初稿，但由於時勢變化，沒有來得及校訂。建國以後，他由廣西應聘到東北任教，校訂之事時續時斷。又因為本書體例上的改變，直至１９６４年，全書才最後定稿，前後歷時達二十四年。

　　《先秦漢魏晉南北朝詩》共一百三十五卷，除《詩經》、《楚辭》二書之外，從先秦到隋末的歌詩謠諺，無不輯錄。其中先秦詩七卷，採錄歌謠逸詩、諺語雜辭；漢詩十二卷，兼及古詩和樂府；魏詩十二卷，包括蜀、吳之作；晉詩二十一卷、宋詩十二卷、齊詩七卷、梁詩三十捲、北魏詩四卷、北齊詩四卷、北周詩六卷、陳詩十捲、隋詩十捲，並有釋氏篇章及仙道、鬼神歌詩。所收有名姓可考的作者，總計八百餘人。全部引書近三百種，可以說前此各種收有唐以前詩作的總集，如《文選》、《玉台新詠》、《樂府詩集》、《廣文選》、《古詩類苑》、《苑詩類選》、《古謠諺》之類，均被逯書甄別採錄，搜括殆盡。不僅總集、別集細心稽核，而且還廣泛參考了經傳史地、類書雜著、釋道兩藏、稗史小說、詩話詩注，甚至緯書字書、敦煌寫卷等大量資料。這部《先秦漢魏晉南北朝詩》，在時間上起自上古，終於隋末，中間不曾間斷，在內容上博大精到，集群書之大成，因此把它作為《全唐詩》的前接部分，是較為恰當的。

　　《先秦漢魏晉南北朝詩》在內容上遠遠超過前人纂輯的同類總集，概括地說有五大特點：（１）取材博洽。本書《凡例》說：「是編以馮惟訥《古詩紀》為基礎，以楊守敬《古詩存目》為參考，廣取群書，悉心校輯，補苴闕佚，訂正謬誤，編成《先秦漢魏晉南北朝詩》共一百三十五卷。」其所引用之書已超過《古詩紀》一倍，取材不可謂不完備。（２）資料信實。不論全詩或殘句，都一一註明始見於何處，載於何書，決不用轉手資料，讀者徵引和複檢十分方便。（３）異文詳備。所錄各詩，凡見於各書的不同文字，或一書而有不同版本的文字，以及前人的校勘成果，並予記錄。（４）考訂精審。這是編者下力最多，也最能體現本書學術水準的一個方面。諸如辨證真偽、確定時代、訂正題目、分合篇章、解析體裁等，編者都有不少真知灼見。（５）編次得宜。明清人編篡總集，往往以帝王宗室冠其首，而以釋道、閨秀（婦女）另卷附后，本書則破除陋規，以作者卒年的先後為序，其時代不詳或無卒年可考而僅知大略時代者，仍沿《古詩紀》舊例，列在各卷之末。這樣的編排脈絡清晰，有助於讀者知人論世。《先秦漢魏晉南北朝待》的優點當然不止這五個方面，此不過舉其犖犖大者。但就是這幾個方面，就已經為我們研究文學發展史，從古代詩歌中汲取藝術營養，提供了十分便利的條件。

　　《四庫全書總目》集部總集類題解說：「文籍日興，散無統紀，於是總集作焉。一則網羅放佚，使零章殘什，並有所歸；一則刪汰繁蕪，使莠稗咸除，菁華畢出。是固文章之衡鑒，著作之淵藪矣。」這裡說明了纂輯總集的要求和總集具有的作用。《先秦漢魏晉南北朝詩》既已符合「網羅放佚」、「刪汰繁蕪」的要求，那麼它作為「文章之衡鑒，著作之淵藪」也必將發揮巨大的作用。本文限以篇幅，不能全面論述，請略舉數端，以窺其一斑。

　　一、可以縱觀歷代詩風的嬗變。我們看世界地圖時，其陸海連接，起伏遞變，一目瞭然。把歷代的詩歌集為一編，也可以使讀者獲得居高臨下，鳥瞰全局的效果，對各代詩歌創作的盛衰及其彼此關聯和影響，會有一些直觀的認識。

　　二、便於比鑒不同的流派和風格。例如讀魏詩，由三曹和建安七子可以領略建安文學「志深而筆長」、「梗概而多氣」的「風骨」，由阮籍、嵇康又可以看到正始詩文「厥旨淵放，歸趣難求」的品格，兩相銜接，恰成對比。這對於我們研究詩歌與社會生活的關係、詩歌自身的藝術規律諸問題，都非常方便。

　　三、知人論世的可靠依據。魯迅先生談及文集編法時曾說過：「分類有益於揣摩文章，編年有利於明白時勢，倘要知人論世，是非看編年的文集不可的。」（《且介亭雜文序》）《先秦漢魏晉南北朝詩》雖然不可能將諸家作品逐一系年，但全部作者都按生卒先後為序，就全書而言，已經類似於編年體了。這就使我們能夠全面看待某個時代總的文學風貌，分析某個作者在此一時代中所具有的特點，及其在當時和後世所處的地位。

　　四、可補文學史研究之闕。今天我們對於古代作者的研究，一方面是依據現存的作品，一方面是借鑒前人的評論。如果根本看不到存留的作品，這種研究就很難進行了。例如西晉末年有個許詢（玄度），《續晉陽秋》謂「詢有才藻，善屬文」，與孫綽「併為一時文宗」。《世說新語·文學篇》雲：「簡文稱許掾雲：『玄度五言詩，可謂妙絕時人。』」梁鍾嶸的《詩品》也說：「世稱孫、許，彌善恬淡之詞。」足見許詢在當日聲名是顯赫的。《七錄》載有《許詢集》八卷，隋、唐志僅存三卷，宋以後便不見著錄。今天要來全面評價許詢的文學成就已經不大可能，幸好《先秦漢魏晉南北朝詩》為我們輯錄了他的一首《竹扇》詩和四個殘句，才約略透露出一點「恬淡」風格的眉目，而且把它們與毗鄰的郭璞等人的詩作相比較，也可以探索出一些孫、許「併為一時文宗」的端倪。

　　五、編者的按斷可給讀者以啟迪。逯欽立先生一生致力於漢魏六朝文學的研究，造詣很深，在《先秦漢魏晉南北朝詩》的編纂校勘方面，有許多精彩的見解。例如陸雲的「思文有聖」一詩六章題下有按語云：「此詩本集以『從事中郎張彥明為中護軍』為題，割『奚世都』以下為序，並於題下注『並序』二字。因序文言奚世都為汲郡太守，《詩紀》遂將『奚世都』以下移作下篇《贈汲郡太守》之序。按本集、《詩紀》俱誤。詩中言『出撫邦家，入翔紫微』，非僅贈張彥明一人甚明。若從《詩紀》，則題詩衝突，可見『奚世都』以下不得移贍於他篇。『從事中郎張彥明為中護軍』與『奚世都』以下實相連為一長題，校刻者不知，誤割為二，遂扞格而不通。」（《晉詩》卷六）由此一例可以看出，本書不僅是資料豐贍，而且在學術研究上也能給人以有益的提示。

　　《先秦漢魏晉南北朝詩》的學術價值和使用價值，相信讀者在研讀時會有更多的體會，這裡不再贅述。最後還需要說明的一點，本書仍有疏失之處。譬如有的作者、有的篇章失於考訂，沿襲了舊本之誤；所收詩句也有遺漏或重出的；一些作者的編次不盡合理，等等。讀者在使用時仍需要注意鑒別。但總的說來，《先秦漢魏晉南北朝詩》不失為目前閱讀和研究唐以前詩歌的最完整、最精善的總集。　

先秦詩卷一

【歌上】

【彈歌】

　　〖《吳越春秋》曰：越王欲謀復吳。范蠡進善射者陳音。音。楚人也。越王請音而問曰：孤聞子善射。道何所生。音曰：臣聞弩生於弓。弓生於彈。彈起于古之孝子。不忍見父母為禽獸所食。故作彈以守之。歌曰：○《詩紀》注。劉勰雲。黃歌斷竹。質之至也。又曰斷竹黃歌。乃二言之始。又注。黃。黃帝也。○逯案。《吳越春秋》所載越歌。率類漢篇。惟此歌質樸。殆是古代逸文。劉勰謂為黃歌。當別有據。今仍照《詩紀》列此。〗

　　斷竹續竹。飛土逐宍。（《書鈔》作肉。《白帖》、《御覽》同。《吳越春秋》誤作害。《類聚》同。《詩紀》雲。宍，古肉字。今《吳越春秋》作害。非。○《吳越春秋》九。《書鈔》百二十四。《類聚》六十。《白帖》五。《御覽》三百五十。《詩紀前集》一。）

【擊壤歌】

　　〖《禮記經解正義》引《尚書傳》曰：民擊壤而歌。鑿井而飲。畊田而食。帝力何有。《類聚》引《帝王世紀》曰：天下大和。百姓無事。有五十老人擊壤于道。觀者嘆曰：大哉。帝之德也。老人曰云云。於是景星曜于天。甘露降於地。〗

　　日出而作。日入而息。鑿井而飲。耕田而食。帝力於我何有哉。（《類聚》作帝何力於我哉。樂府、《詩紀》同。《初學記》作帝力何有於我哉。《御覽》或作帝何德於我哉。○《類聚》十一。《御覽》五百六引《高士傳》。又五百七十二、七百五十五引《逸士傳》。《樂府詩集》八十三。《詩紀前集》一。）

【賡歌】

　　〖《尚書》曰：帝庸作歌曰：敕天之命。惟時惟幾。乃歌曰云云。皋陶拜手稽首颺言曰：念哉。率作興事。慎乃憲。欽哉。乃賡載歌曰云云。又歌曰云云。帝拜曰：俞。往。欽哉。〗

　　股肱喜哉。元首起哉。百工熙哉。（《白帖》作元首起哉。百工喜哉。萬事熙哉。○《尚書·益稷篇》。《史記》夏本紀。《白帖》十八。《御覽》五百七十。《詩紀前集》一。）

　　元首明哉。股肱良哉。庶事康哉。（○《尚書·益稷篇》、《史記》夏本紀。《類聚》四十三作舜作歌。《文選》一兩都賦注。《御覽》九百五十一。《詩紀前集》一。）

　　元首叢脞哉。股肱惰哉。萬事墮哉。（○《尚書·益稷篇》。《史記》夏本紀作舜又歌。《類聚》四十三。《御覽》五百七十、五百九十。《詩紀前集》一。）

【南風歌】

　　〖《家語》曰：昔者舜彈五弦之琴。造南風之詩。其《詩》曰云云。《史記》樂《書》曰：舜彈五弦之琴。歌南風之詩。而天下治。南風之詩者。生長之音也。舜樂好之。樂與天地同意。得萬國之驩心。故天下治也。〗

　　南風之薰兮，可以解吾民之慍兮，南風之時兮。可以阜吾民之財兮。（上下兩聯《御覽》或顛倒。○《家語》辨樂篇。《類聚》四十三。《白帖》一。《御覽》五百七十一、五百九十二。詩記前集四作南風操。又屍子綽子篇、《初學記》一、《御覽》九並引薰、慍二韻。○《史記》樂書又雲。昔者舜作五弦之琴以歌南風。正義雲。鄭雲曰：其辭未聞也。索隱雲。此詩之辭出於屍子及《家語》。○逯案。《史記》已言歌南風之詩。馮衍顯志賦又雲詠南風之高聲。步騭上疏亦言彈五弦之琴。詠南風之詩。俱證屍子以後。此詩傳行已久。謂為王肅偽作。非是。）

【大唐歌】

　　〖《尚書大傳》曰：惟五祀。定鍾石。論人聲。鳥獸咸變。於是勃然興韶于大麓之野。執事還歸。二年訁勞然。乃作大唐之歌。以聲帝美。聲成而彩鳳至。故其樂曰：〗

　　舟張辟雍，鶬鶬相從。八風回回，鳳皇喈喈。（○《尚書大傳》一。路史後記十二。《詩紀前集》九。○逯案。《詩紀》原作辟雍詩。卮林已辨其非。今改正列此。）

【卿雲歌】

　　〖《尚書大傳》曰：舜將禪禹。於時俊乂百工。相和而歌卿雲。帝乃倡之曰云云。八伯咸進。稽首曰云云。帝乃載歌旋持衡曰云云。〗

　　卿雲爛兮。糺縵縵兮。日月光華。旦復旦兮。（○《尚書大傳》一。《尚書考河命》。《宋書》二十七。《書鈔》一百六。《類聚》一、四十三。《御覽》五百七十一。《樂府詩集》八十三。《詩紀前集》一。）

　　明明上天。爛然星陳。日月光華。弘于一人。（○《尚書大傳》。《尚書考河命》。《宋書》二十七。《類聚》四十三。《御覽》五百七十一。《樂府詩集》八十三。《詩紀前集》一。）

　　日月有常，星辰有行。四時從經，萬姓允誠。于予論樂。配天之靈。遷於賢聖。莫不咸聽。鼚乎鼓之。軒乎舞之。精華已竭。褰裳去之。（○《尚書大傳》。《尚書考河命》。《宋書》二十七。《御覽》五百七十一。《樂府詩集》八十三。《詩紀前集》一。又《類聚》四十三引常、行、經、誠、靈五韻。）

【塗山歌】

　　〖《呂氏春秋》曰：禹年三十未娶。行塗山。恐時墓失嗣。辭曰：吾之娶必有應也。乃有白狐九尾而造于禹。禹曰：白者。吾服也。九尾者。其證也。於是塗山人歌曰云云。於是娶塗山女。〗

　　綏綏白狐。九尾龐龐。成於家室。我都攸昌。（○《書鈔》一百六。《類聚》九十九、《御覽》五百七十一併引《呂氏春秋》。○逯案。今本《呂氏春秋》脫此條。又《吳越春秋》越王無餘外傳載塗山之歌雲。綏綏白狐。九尾。我家嘉夷。來賓為王。成家成室。我造彼昌。天人之際。于茲則行。蓋據呂書又有增加。《樂府詩集》八十三引《吳越春秋》此歌成家成室二句作成於家室。我都攸昌。文字略異。《詩紀前集》一據《樂府詩集》以《吳越春秋》之歌為正文。而以呂書佚文附之。非是。又劉師培《呂氏春秋》斠補自序謂《書鈔》所引系《吳越春秋》之誤。亦非是。）

【塗山女歌】

　　〖《呂氏春秋》曰：禹行功。見塗山氏之女。禹未之遇。而巡省南土。塗山氏之女。乃令其妾候禹于塗。女乃作歌。歌曰：〗候人猗兮。（《呂氏春秋》作兮猗。○《呂氏春秋》音初篇。《文選》四南都賦注。《文選》五吳都賦注。）

【五子歌】

　　〖夏《書》曰：太康失位。以逸豫滅厥德。黎民咸貳。乃盤游無度。畋于有洛之表。有窮后羿。因民弗忍。距于河。厥弟五人。御其母以從。徯于洛之汭。五子咸怨。述大禹之戒以作歌。〗

　　皇祖有訓。民可近。不可下。民惟邦本。本固邦寧。予視天下愚夫愚婦。一能勝予。怨豈在明。不見是圖。予臨兆民。懍乎若朽索之馭六馬。為人上者。奈何不敬。○（夏書五子之歌篇。《御覽》八十二。《詩紀前集》一。）

　　訓有之。內作色荒。外作禽荒。甘酒嗜音。峻宇雕牆。有一於此。未或不亡。（○夏書五子之歌篇。《御覽》八十二。《詩紀前集》一。又《御覽》五百七十引荒、牆、亡三韻。）

　　惟彼陶唐。有此冀方。今失厥道。亂其紀綱。乃底滅亡。（○同上）

　　明明我祖。萬邦之君。有典有則。貽厥子孫。關石和鈞。王府則有。荒墜厥緒。復宗絕祀。（○同上）

　　嗚呼曷歸。予懷之悲。萬姓仇予。予將疇依。鬱陶乎予心。顏厚有忸怩。弗慎厥德。雖悔可追。（○同上○逯案。左氏哀六年傳引夏《書》曰：惟彼陶唐。帥彼天常。有此冀方。今失其行。亂其紀綱。乃滅而亡。與此略同。可證歌為先秦逸文。）

【夏人歌】

　　〖《韓詩外傳》曰：桀為酒池糟隄。縱靡靡之樂。一鼓而牛飲者三千人。群臣皆相持而歌。《尚書大傳》曰：夏人飲酒。醉者持不醉者。不醉者持醉者而歌曰：盍歸乎。薄亦大矣。伊尹退而更曰：覺兮較兮。吾大命格兮。去不善而從善。何不樂兮。薄。湯之都也。〗

　　江水沛兮。舟楫敗兮。我王廢兮。趣歸於薄。薄亦大兮。（趣歸以下《尚書大傳》作蓋歸於亳。盍歸於亳。毫亦大矣。《類聚》同。唯亳亦上有上字。○《韓詩外傳》二。《新序》六。《樂府詩集》八十三。又《尚書大傳》二及《類聚》十二皆引大一韻。）

　　樂兮樂兮。四牡蹻兮。六轡沃兮。去不善而從善。何不樂兮。（○《韓詩外傳》二。《新序》六。《樂府詩集》八十三。《詩紀前集》一。）

【麥秀歌】

　　〖《史記》曰：箕子朝周。過故殷墟。感宮室毀壞生禾黍。箕子傷之。欲哭則不可。欲泣為其近婦人。乃作麥秀之詩以歌之。其《詩》曰：〗

　　麥秀漸漸。兮禾黍油油。彼狡童兮不與我好兮。（《尚書大傳》作不我好仇。《御覽》、樂府同。《文選》注作不我好。○《史記》宋世家。《尚書大傳》。《文選》十六思舊賦注引《尚書大傳》。《御覽》五百七十引《史記》。《樂府詩集》五十七作傷殷操。《詩紀前集》一。）

【採薇歌】

　　〖《史記》曰：武王已平殷亂。天下宗周。而伯夷、叔齊恥之。義不食周粟。隱於首陽山。採薇而食之。乃餓且死而作歌。其辭曰：〗

　　登彼西山兮采其薇矣。以暴易暴兮不知其非矣。神農虞夏忽焉沒兮。我適歸矣。吁嗟徂兮命之衰矣。（○《史記》伯夷列傳。《詩紀前集》一。又《書鈔》百六、《御覽》五百七十並引薇、非、歸三韻。○逯案。《呂氏春秋》誠廉篇雲。昔周之將興也。伯夷、叔齊相謂曰：昔者神農氏之有天下也。時祀盡敬。不以人之壞自成也。今周見殷之僻亂也。而遽為之正與治。以此紹殷。是以亂易暴也。今天下暗。周德衰矣。不若避之以潔吾行。至首陽之下而餓焉。其曰神農氏。曰以亂易暴。曰周德衰。與此歌相出入。則此歌之出殆在秦之末年也。）

【夢歌】〖《詩紀》雲。一作瓊瑰歌。〗

　　〖《左傳》曰：聲伯夢涉洹。或與己瓊瑰食之。泣而為瓊瑰。盈其懷。從而歌之云云。懼不敢占也。還自鄭。至於狸脤而占之。曰：余恐死。故不敢占。今眾繁而從余三年矣。無傷也。言之。之暮而卒。〗

　　濟洹之水。贈我以瓊瑰。歸乎歸乎。瓊瑰盈吾懷乎。（○《左傳》成公十七傳。《御覽》四百。《詩紀前集》一。）

【去魯歌】〖《詩紀》雲。一作師乙歌。

　　《史記》曰：孔子相魯。齊人遺女樂。季桓子受之。三日不聽政。郊。又不致膰俎于大夫。孔子遂行。宿乎屯。而師已送曰：夫子則非罪。孔子曰：吾歌可夫。歌曰云云。桓子聞之曰：夫子罪我以群婢故也。〗

　　彼歸之口。可以出走。彼婦之謁。可以死敗。蓋優哉游哉。維以卒歲。○（《史記》·孔子世家》。《家語》子路初見篇。《類聚》十九。《御覽》四百六十五。《樂府詩集》八十三。《詩紀前集》一。）

【蟪蛄歌】

　　〖《詩含神霧》曰：孔子歌曰云云。政尚靜而惡華也。〗

　　違山十里。蟪蛄之聲。猶尚在耳。（○古微書《詩含神霧》。《說苑》政理篇作孔子謂弟子曰：《詩紀前集》一。）

【曳杖歌】〖《詩紀》雲。一作夢奠歌。亦見《家語》。〗

　　〖檀弓曰：孔子蚤作。負手曳杖。消搖于門。歌曰云云。既歌而入。當戶而坐。子貢聞之曰：泰山其頹。則吾將安仰。梁木其壞。哲人其萎。則吾將安放。遂趨而入。夫子曰：予疇昔之夜。夢奠于兩楹之間。夫明王不興。而天下其孰能宗予。予殆將死也。蓋寢疾七日而終。〗

　　泰山其頹乎。梁木其壞乎。哲人其萎乎。（○禮記檀弓上。《家語》終記解。《書鈔》百六、百三十三。《御覽》四百、五百七十、七百十。《詩紀前集》一。）

【原壤歌】

　　〖檀弓曰：孔子之故人曰原壤。其母死。夫子助之沐槨。原壤登木曰：久矣。予之不托于音也。歌曰云云。夫子為弗聞也而過之。〗

　　狸首之斑然。執女手之卷然。（○禮記檀弓下。《家語》屈節篇。《白帖》十八。《御覽》五百十三、五百五十二、五百七十。《詩紀前集》一。）

【南蒯歌】〖《詩紀》雲。一作鄉人飲酒歌。〗

　　〖《左傳》曰：魯昭公十二年。季平子立。而不禮于南蒯。南蒯以費叛。將適費。飲鄉人酒。鄉人或歌曰：〗

　　我有圃。生之杞乎。從我者子乎。去我者鄙乎。倍其鄰者恥乎。已乎已乎。非吾黨之士乎。（○《左傳》昭公十二年傳。《御覽》五百七十。《詩紀前集》一。）

【成人歌】

　　〖檀弓曰：成人有其兄死而不為衰者。聞高子皋為成宰。遂為衰。成人歌曰：〗

　　蠶則績而蟹有匡。范則冠而蟬有綏。兄則死而子皋為之衰。（○禮記檀弓下。《詩紀前集》一。）

【黃鵠歌】

　　〖《列女傳》曰：魯陶嬰者，陶明之女也。少寡，養幼孤，無強昆弟，紡績為產。魯人或聞其義，將求焉。嬰聞之。恐不得免。乃作歌明己之不更二庭也。其歌曰云云。魯人聞之。遂不敢復求。〗

　　悲夫黃鵠之早寡兮。七年不雙。宛頸獨宿兮不與眾同。夜半悲鳴兮想其故雄。天命早寡兮獨宿何傷。寡婦念此兮泣下數行。嗚呼哀哉兮死者不可忘。飛鳥尚然兮況于貞良。雖有賢雄兮終不重行。（○《列女傳》四。《白帖》六。《御覽》四百四十一、五百七十二。《樂府詩集》四十五。《詩紀前集》一。○逯案。藝文《類聚》九十、《御覽》九百十六引此皆略為四言。其辭曰：黃鵠早寡。七年不雙。宛頸獨宿。不與眾同。禽鳥尚然。況于貞良。）

【宋城者謳】〖《詩紀》雲。即華元歌。〗

　　〖《左傳》曰：鄭公子受命于楚。伐宋。宋華元、樂呂御之。戰于大棘。宋師敗績。囚華元。獲樂呂。宋人以兵車百乘。文馬百駟。以贖華元于鄭。半入。華元逃歸宋城。華元為植巡功。城者謳曰云云。使其驂乘謂之曰：牛則有皮。犀兕尚多。棄甲則那。役人曰云云。華元曰：去之。夫其口眾我寡。〗

　　睅其目，皤其腹。棄甲而復。於思於思，棄甲復來。（○《左傳》宣公二年傳。《類聚》十九。《御覽》百九十二、三百五十五、三百六十六、四百六十五。《詩紀前集》一。）

　　從其有皮。丹漆若何。（○《左傳》宣公二年傳。《御覽》百九十二、三百五十五。《詩紀前集》一）。

【澤門之皙謳】〖（《詩紀》雲。一作築者歌。）〗

　　〖《左傳》曰：宋皇國父為太宰。為平公築台于門。妨於農收。子罕請俟農功之畢。公弗許。築者謳曰：〗

　　澤門之皙。實興我役。邑中之黔。實尉我心。（○《左傳》襄公十七年傳。《白帖》三。《御覽》百七十七、四百六十五。《詩紀前集》一。）

【野人歌】

　　〖《左傳》曰：衛侯為夫人南子召宋朝。會於洮。野人歌之曰：〗

　　既定爾婁豬。盍歸吾艾豭。（○《左傳》定公十四年傳。《白帖》二十九。《詩紀前集》一。）

【齊民歌】

　　〖韓非子曰：齊桓公飲酒，醉遺其冠，恥之。管仲曰：公胡其不雪之以政。公曰：善。因發倉囷賜貧窮，論囹圄，出薄罪，處三日而民歌之曰：〗

　　公胡不復遺其冠乎。（○韓非子難二篇。金樓子雜記篇。《類聚》十九。《御覽》四百九十七、六百八十四、八百四十五。《詩紀前集》一。）

【凍水歌】〖《詩紀》作齊台歌。〗

　　〖《晏子春秋》曰：景公起大台之役。歲寒不已。國人望晏子。晏子見公。乃坐飲酒樂。晏子曰：君若賜臣。臣請歌之。歌曰：庶民之言曰云云。歌終。喟然流涕。公止之曰：子殆為大台之役夫。寡人將速罷之。〗

　　凍水洗我若之何。太上糜散我若之何。（○《晏子春秋》內諫下。《書鈔》百五十六。《類聚》五。《詩紀前集》一。）

【穗歌】

　　〖《晏子春秋》曰：景公為長庲。將欲美之。有風雨作。公與晏子入坐飲酒。致堂上之樂。酒酣。晏子作歌曰云云。歌終。顧而流涕。張躬而舞。公遂廢酒罷役。不果成長庲。〗

　　穗乎不得獲。秋風至兮殫零落。風雨之弗殺也。太上之靡弊也。（此句《御覽》止作靡弊之。○《晏子春秋》內諫下。《御覽》四百五十六。《詩紀前集》一。又《御覽》八百二十四引虞喜志林引獲、落二韻。）

【歲莫歌】〖《詩紀》作齊役者歌。〗

　　〖《晏子春秋》曰：景公築長庲之台。晏子侍坐。觴三行。晏子起舞曰云云。舞三而涕下沾襟。景公慚焉。為之罷長庲之役。〗

　　歲已莫矣。而禾不獲。忽忽兮若之何。歲已寒矣。而役不罷。惙々兮如之何。（○《晏子春秋》外篇。《詩紀前集》一。）

【齊庄公歌】〖《晏子春秋》曰：晏子臣于庄公，公不說，飲酒，令召晏子，晏子至，入門，公令樂人奏。歌曰：〗



　　已哉已哉，寡人不能說也，爾來為。（○《晏子春秋》內篇雜上。）

【萊人歌】

　　〖《左傳》曰：哀公五年秋。齊景公卒。冬十月。公子嘉、公子駒、公子黔奔衛。公子鉏、公子陽生來奔。萊人歌之曰：〗

　　景公死乎不與理。三軍之士不與謀。師乎師乎。何黨之乎。（○《左傳》哀公五年傳。《史記》齊世家。《御覽》五百七十。《詩紀前集》一。）

【齊人歌】

　　〖《左傳》曰：哀公二十一年。公與齊侯邾子盟于顧。齊人責稽首。因歌之曰：〗

　　魯人之皋。數年不覺悟。使我高蹈。唯其儒書。以為二國憂。（○《左傳》哀公二十一年傳。《御覽》五百七十。《詩紀前集》一。）

【采芑歌】

　　〖《史記》曰：田常成子與監止俱為左右相。相齊簡公。田常心害監止。監止幸于簡公。權弗能去。於是田常復修厘子之政。以大斗出貸。以小斗收。齊人歌之曰：〗

　　嫗乎采芑。歸乎田成子。（○《史記》田敬仲完世家。《詩紀前集》一。○《詩紀》雲。劉知幾史通曰：田常見在而遽呼以謚。此之不實。昭然可見。○逯案。此歌自是後世所傳。故有成子之說。然亦仍為周末之作。觀下歌可知。）

【周秦民歌】

　　〖韓非子曰：景公與晏子游于少海。登柏寢之台。還望其國曰：美哉。泱泱乎。堂堂乎。後世將孰有此。晏子對曰：其田成氏乎。齊嘗大飢。道旁餓死者不可勝數也。父子相牽而趨田成氏者。不聞不生。故周秦之民相與歌之曰：〗

　　謳乎其已乎。苞乎其往歸田成子乎。○（《韓非子·外儲說右上》。）

【彈鋏歌】〖一作長鋏歌。〗

　　〖《史記》曰：馮驩見孟嘗君。居傳舍十日。孟嘗君問傳舍長曰：客何所為。答曰：馮先生甚貧。惟有一劍耳。又蒯緱彈其劍而歌曰云云。孟嘗君遷之幸舍。食有魚矣。五日。又問傳舍長。答曰客復彈劍而歌曰云云。孟嘗君遷之代舍。五日。孟嘗君復問傳舍長。答曰：先生又嘗彈劍而歌曰云云。於是孟嘗君不悅。〗

　　長鋏歸來乎食無魚。（○《戰國策·齊策四》。《史記》孟嘗君列傳。《書鈔》百六。《白帖》五。《御覽》三百四十六、四百八十四、五百七十一。《詩紀前集》一。）

　　長鋏歸來乎出無車。（《御覽》或作輿。○《戰國策·齊策四》。《史記》孟嘗君列傳。《書鈔》百六。《御覽》三百四十六、四百八十四、五百七十一。《詩紀前集》一。）

　　長鋏歸來乎無以為家。（○《戰國策·齊策四》。《史記》孟嘗君列傳。《御覽》三百四十六、四百八十四、五百七十一。《詩紀前集》一。）

【松柏歌】

　　〖戰國策曰：秦使陳馳誘齊王建入秦。遷之共。處之松柏之間。餓而死。齊人怨建聽奸人賓客。不蚤與諸侯合從。以亡其國。歌之雲。〗

　　松邪柏邪。住建共者客邪。（○戰國策齊策六。風俗通王霸篇。通鑒六。《詩紀前集》一。）

先秦詩卷二

【歌下】〖附《孔叢子》等書傳聞依托之作。〗

【狐裘歌】〖《詩紀》雲。一作狐裘詩。〗

　　〖《左傳》曰：晉侯使士蒍為二公子築蒲與屈。不慎。置薪焉。夷吾訴之。公使讓之。士蒍封曰：臣聞之。無喪而戚。憂必仇焉。無戎而城。仇必保焉。寇仇之保。又何慎焉。《詩》雲：懷德惟寧。宗子惟城。君其修德而固宗子。何城如之。三年。將尋師焉。焉用慎。退而賦曰：〗

　　狐裘尨茸。一國三公。吾誰適從。（○《左傳　僖公五年傳》。《白帖》十二。《詩紀前集》二。）

【暇豫歌】

　　〖《國語》曰：驪姬告優施曰：君既許我殺太子而立奚齊矣。吾難里克。使優施飲里克酒。中飲。優施起舞。謂里克妻曰：主盍啗我。我教茲暇豫事君。乃歌曰云云。里克笑曰：何謂苑。何謂枯。優施曰：其母為夫人。其子為君。可不謂苑乎。其母既死。其子又有謗。可不謂枯乎。枯且有傷。優施出。里克不餐而寢。夜半。召優施曰：曩而言戲乎。抑有所聞之乎。曰：然。君既許殺太子而立奚齊。里克曰：中立其免乎。優施曰：免。〗

　　暇豫之吾吾不如鳥烏。人皆集於菀。己獨集於枯。（○《《國語》　晉語二》。《文選》二十九曹攄感舊詩注。《御覽》四百六十九。《詩紀》前集二。）

【龍蛇歌】

　　〖《呂氏春秋》曰：晉文公反國。介子推不肯受賞。自為賦《詩》曰云云。懸書公門而伏于山下。文公聞之曰：譆。此必介子推也。○逯案。龍蛇歌分見《呂氏春秋》、《史記》、《說苑》、《新序》、《淮南子》注及琴操等。辭各有異。《詩紀》均入古逸。今分別編此及漢詩中。〗

　　有龍於飛。周遍天下。五蛇從之。為之承輔。龍返其鄉。得其處所。四蛇從之。得其露雨。一蛇羞之。槁死於中野。（○《呂氏春秋》介立篇。《類聚》九十六。《御覽》九百二十九。《詩紀前集》二。）

【龍蛇歌】〖附〗

　　〖《史記》曰：晉國復而文公以得歸。賞從亡者。未至介子推。推亦不言祿。從者憐之。乃懸書宮門曰云云。文公出。見其書曰：此介子推也。使人召之。則亡。入綿上山中。於是文公環綿上山而封之。以為介推田。號曰介山。〗

　　龍欲上天。五蛇為輔。龍已升雲。四蛇各入其宇。一蛇獨怨。終不見處所。（○《史記》晉世家。《樂府詩集》五十七。《詩紀前集》二。）

【龍蛇歌】〖附〗

　　〖《說苑》曰：文公即位。賞不及推。推且出怨言。不食其食。推從者憐之。乃懸書宮門曰云云。文公出。見書。曰：嗟。

　　此介子推也。使人召之。則亡。入綿上山中。於是文公表綿上山中而封之。以為介推田。號曰介山。〗

　　有龍矯矯。頃失其所。五蛇從之。周遍天下。龍飢無食。一蛇割股。龍返其淵。安其壤土。四蛇入穴。皆有處所。一蛇無穴。號于中野。（○《說苑》復恩篇。《書鈔》百五十八。《樂府詩集》五十七。《詩紀前集》二。）

【龍蛇歌】〖附〗

　　〖《說苑》曰：晉文公出亡。舟之僑去虞而從焉。文公反國。擢可爵者而爵之。擢可祿者而祿之。僑獨不與焉。文公酌諸大夫酒。酒酣。文公曰：二三子盍為寡人賦乎。僑曰：君子為賦。小人請陳其辭。辭曰云云。遂歷階而去。○《詩紀》作舟之僑歌。〗

　　有龍矯矯。頃失其所。一蛇從之。周流天下。龍反其淵。安寧其處。一蛇耆干。獨不得其所。（○《說苑》復恩篇。《詩紀前集》二作舟之僑歌。又《御覽》百九十八引所、下、干三韻。○逯案。自上諸龍蛇歌觀之。西漢人之著錄先秦詩章。率皆有據。匪出臆造。特傳聞異辭耳。）

【河激歌】

　　〖《列女傳》曰：女娟者。趙河津吏之女也。簡子南擊楚。津吏醉卧不能渡。簡子怒。欲殺之。娟懼。持楫走前曰：願以微軀易父之死。簡子遂釋不誅。將渡。用楫者少一人。娟攘拳操楫而請簡子。遂與渡。中流為簡子發河激之歌。簡子歸。納為夫人。〗

　　升彼河兮而觀清。水揚波兮冒冥冥。禱求福兮醉不醒。誅將加兮妾心驚。罰既釋兮瀆乃清。妾持楫兮操其維。蛟龍助兮主將歸。呼來棹兮行勿疑。（○《列女傳》辨通篇。《書鈔》百六。《文選》二十二車駕幸京口詩注。《詩紀前集》二。又《御覽》五百七十二引清、冥、醒、驚、歸、疑六韻。）

【鼓琴歌】〖一作鼓瑟歌。〗

　　〖《史記》曰：趙武靈王夢見處女鼓琴而歌《詩》曰云云。異日王飲酒樂。數言所夢。想見其狀。吳廣聞之。因夫人而內其女姓嬴孟姚也。孟姚甚有寵于王。是為惠后。〗

　　美人熒熒兮顏若苕之榮。命乎命乎。逢天時而生。曾無我嬴。（○《史記》趙世家。《列女傳》七。《御覽》五百七十。《詩紀前集》四。）

【段干木歌】

　　〖《呂氏春秋》曰：魏文侯過段干木之閭而軾之。其仆曰：君胡為軾。曰：此非段干木之閭歟。段干木蓋賢者也。吾安敢不軾。其仆曰：然則君何不相之。於是君請相之。段干木不肯受。則君乃致祿百萬而時往。館之。國人相與誦之曰：〗吾君好正。段干木之敬。吾君好忠。段干木之隆。（○《呂氏春秋》期賢篇。《新序》雜事篇五。《詩紀前集》二。）

【鄴民歌】〖《詩紀》雲。一作魏河內歌。一作漳水歌。〗

　　〖《史記》曰：魏襄王以史起為鄴令。引漳水溉鄴。以富魏之河內。而民作歌雲。〗

　　鄴有賢令兮為史公。決漳水兮灌鄴旁。終古舄鹵兮生稻粱。（○《呂氏春秋》樂成篇。《史記》河渠書。《漢書》溝洫志。《書鈔》三十九、百五十六。《類聚》十九。《御覽》六十四、四百六十五、八百三十九。《詩紀前集》二。又《白帖》二十三凡三引旁、粱二韻。）

【楚人誦子文歌】

　　〖《說苑》曰：楚令尹子文之族有干法者。廷理聞其令尹之族也。釋之。子文召廷理而責之。遂致其族人于廷理曰：不是刑也。吾將死。廷理懼。遂刑其族人。國人聞之。曰：若令尹之公也。吾黨何憂乎。乃相與作歌曰：〗

　　子文之族。犯國法程。廷理釋之。子文不聽。恤顧怨萌。方正公平。（○《說苑》至公篇。渚宮舊事一。《詩紀前集》二。）

【楚人為諸御己歌】

　　〖《說苑》曰：楚莊王築層台。延石千里。延壤百里。大臣諫者七十二皆死矣。有諸御已者。違楚百里而耕。謂其耦曰：吾將入諫王。委其耕而入見庄王。遂解層台而罷民。楚人歌之曰：〗

　　薪乎菜乎。無諸御己訖無子乎。菜乎薪乎。無諸御己訖無人乎。（○《說苑》正諫篇。《御覽》四百五十五。《詩紀前集》二作楚人歌。）

【優孟歌】

　　〖《史記》曰：楚相孫叔敖病且死。屬其子曰：若貧困。往見優孟。居數年。其子貧困負薪。逢優孟。曰：我孫叔敖子也。

　　父死時。屬我貧困往見優孟。孟即為孫叔敖衣冠。抵掌談語。歲餘。像孫叔敖。楚王置酒。優孟前為壽。庄王大驚。以為孫叔敖復生也。欲以為相。優孟曰：楚相不足為也。孫叔敖為楚相。盡忠為廉。王得以伯。今死。其子貧困負薪以自飲食。必如孫叔敖。不如自殺。因歌曰云云。庄王乃召孫叔敖子。封之寢丘。〗

　　山居耕田苦。難以得食。起而為吏。身貪鄙者餘財。不顧恥辱。身心家室富。又恐受賕枉法為奸觸大罪。身死而家滅。貪吏安可為也。念為廉吏。奉法守職。竟死不敢為非。廉吏安可為也。（《詩紀》雲。風雅逸篇曰：按此地音韻章句。而史以為歌者。不可曉。豈當時隱括轉換借歌聲以成之歟。史不能述其音。但記其義也。又曰：劉子玄譏此事之妄幻。然此傳以滑稽名。乃優孟自為寓言爾。○《史記》滑稽列傳。風雅遺篇六。《詩紀前集》二。）

【慷慨歌】〖《詩紀》雲。一作楚商歌。〗

　　〖孫叔敖碑曰：楚相孫君諱饒。字叔敖。臨卒。將無棺槨。令其子曰：優孟曾許千金貸吾。孟。楚之樂長。與相君相善。雖言千金。實不負也。卒后數年。庄王置酒以為樂。優孟乃言孫君相楚之功。即慷慨商歌曲曰云云。涕泣數行。王心感動。即求其子而加封焉。〗

　　貪吏而可為而不可為。廉吏而可為而不可為。貪吏而不可為者。當時有污名。而可為者。子孫以家成。廉吏而可為者當時有清名。而不可為者。子孫困窮被褐而負薪。貪吏常苦富。廉吏常苦貧。獨不見楚相孫叔敖。廉潔不受錢。（○《隸釋》三。《風雅逸篇》六。《詩紀前集》二。○逯案。《隸釋》所載孫叔敖碑，立於後漢延熹三年五月二十八日。）

【楚狂接輿歌】

　　〖《論語》曰：楚狂接輿歌而過孔子曰：〗

　　鳳兮鳳兮何德之衰，往者不可諫。來者猶可追。已而已而。今之從政者殆而。（○《論語》微子篇。《史記》孔子世家。《御覽》五百七十。《詩紀前集》二作接輿歌。）

【同上】

　　〖《莊子》曰：孔子適楚。楚狂接輿游其門曰：〗

　　鳳兮鳳兮何德之衰也。來世不可待。往事不可追也。天下有道。聖人成焉。天下無道。聖人生焉。方今之時。僅免刑焉。福輕乎羽。莫之知載。禍重乎地。莫之知避。已乎已乎。臨人以德。殆乎殆乎。畫地而趨。迷陽迷陽。無傷吾行。吾行卻曲。無傷吾足。（○《莊子》人間世篇。《詩紀前集》二。○《詩紀》雲。困學紀聞曰：胡明仲雲。荊楚有草。叢生脩條。野人呼為迷陽。其膚多刺。故曰無傷吾行。無傷吾足。）

【孺子歌】〖《詩紀》雲：文章正宗作滄浪歌，《楚辭》載此作《漁父歌》。〗

　　〖《孟子》曰：有孺子歌曰云云。孔子曰：小子聽之。清斯濯纓。濁斯濯足矣。自取之也。〗

　　滄浪之水清兮可以濯我纓。滄浪之水濁兮可以濯我足。（○孟子離婁篇。《楚辭》漁父作漁父歌。《文選》十五歸田賦注、《樂府詩集》八十三俱作漁父歌。《白帖》二。《御覽》五十九、三百七十二引《楚辭》。又五百七引《高士傳》。又五百七十二。《詩紀前集》二。○逯案。《詩紀》於此篇后又有一篇。題雲《文子》載滄浪歌。辭雲。混混之水濁。可以濯我足乎。泠泠之水清。可以濯我纓乎。查《文子》上卷載此。並不謂歌。蓋轉引以論其道耳。今不再編入。）

【被衣為嚙缺歌】

　　〖《莊子》曰：嚙缺問道乎被衣。被衣曰：若正汝形。一汝視。天和將至。攝汝知。一汝度。神將來舍。神精將為汝美。道將為汝居。汝瞳焉如新生之犢而無求其故。其言未卒。嚙缺睡寐。被衣大說。行歌而去之。〗

　　形若槁骸。心若死灰。真其實知。不以故自持。媒媒晦晦。無心而不可與謀。彼何人哉。（○《莊子》知北游篇。《淮南子》道應訓。《詩紀前集》二作被衣歌。）

【子桑琴歌】

　　〖《莊子》曰：子輿與子桑友。而霖雨十日。子輿曰：子桑殆病矣。裹飯而往食之。至子桑之門。則若歌若哭。鼓琴曰云云。子輿入。曰：子之歌聲。何故若是。曰：吾思夫使我至此極者而不得也。父母豈欲吾貧哉。天地豈私貧我哉。然而至此極者。命也。〗

　　父邪母邪。天乎人乎。（○《莊子》大宗師篇。《詩紀前集》四。）

【相和歌】

　　〖《莊子》曰：子桑戶、孟子反、子琴張三人相與友。子桑戶死。未葬。孔子使子貢往侍事焉。或編曲。或鼓琴。相和而歌曰：〗

　　嗟來桑戶。乎。嗟來桑戶乎。而已反其真。而我猶為人猗。（《白帖》無猗字。○《莊子　大宗師篇》。《白帖》十。《詩紀前集》四。）

【楊朱歌】

　　〖《列子》曰：楊朱之友曰季梁。疾大漸。其子環而泣之。請醫。季梁謂楊朱曰：汝奚不為我歌以曉之。楊朱歌曰云云。俄而季梁之疾自瘳。〗

　　天其弗識。人胡能覺。匪佑自天。弗孽由人。我乎汝乎。其弗知乎。醫乎巫乎。其知之乎。（○《列子》力命篇。《詩紀前集》二。）

【申叔儀乞糧歌】

　　〖《左傳》曰：哀公十三年。公會單平公、晉定公、吳夫差於黃池。吳申叔儀乞糧于公孫有山氏曰云云。有山氏對曰：粱則無矣。粗則有之。若登首山以呼曰庚癸乎。則諾。〗

　　佩玉蕊兮余無所系之。旨酒一盛兮余與褐之父睨之。（○《左傳》哀公十三年傳。《白帖》十五。《御覽》六百九十三。《詩紀前集》二作庚癸歌。）

【徐人歌】

　　〖《新序》曰：延陵季子將聘晉。帶寶劍以過徐君。徐君觀劍不言而心欲之。季子未獻也。然其心已許之。使反而徐君已死。季子於是以劍帶徐君墓樹而去。徐人為之歌曰：〗

　　延陵季子兮不忘故。脫千金之劍帶丘墓。（《類聚》作樹。○《新序》節士篇。《類聚》三十四。《御覽》四百六十五。《詩紀前集》二。）

【越人歌】

　　〖《說苑》曰：襄成君始封之日。楚大夫庄辛過而說之曰：君獨不聞夫鄂君子皙之泛舟于新波之中也。越人擁楫而歌。歌辭曰：濫兮抃草濫予昌柢澤予昌州州飠甚州焉乎秦胥胥縵予乎昭澶秦逾滲惿隨河湖。鄂君子皙曰：吾不知越歌。子試為我楚說之。於是乃召越譯。乃楚說之曰云云。於是鄂君子皙乃　脩袂行而擁之。舉綉被而復之。鄂君子皙。親楚王母弟也。官為令尹。爵為執珪。一榜枻越人。猶得交歡盡意焉。〗

　　今夕何夕兮搴洲中流。今日何日兮得與王子同舟。蒙羞被好兮不訾詬恥。心幾煩而不絕兮得知王子。山有木兮木有枝。心說君兮君不知。（○《說苑》善說篇。《樂府詩集》八十三。《詩紀前集》二。又《書鈔》百六引流、舟二韻。《類聚》七十一、《御覽》五百七十二並引流、舟、枝、知四韻。《御覽》七百七十一引洲、舟、枝、知四韻。）

【荊軻歌】〖《詩紀》作渡易水歌。注。一曰荊軻歌。〗

　　〖《史記》曰：燕太子丹使荊軻刺秦王。太子及賓客知其事者。皆白衣冠以送之。至易水之上。既祖取道。高漸離擊築。荊軻和而歌。為變征之聲。士皆垂淚涕泣。又前而為歌曰云云。復為羽聲慷慨。士皆瞋目。發盡上指冠。於是荊軻就車而去。〗

　　風蕭蕭兮易水寒。壯士一去兮不復還。（○戰國策燕策三。《史記》刺客列傳燕丹子下。《文選》二十八。《書鈔》百六。《類聚》四十三。《初學記》一、十五。《御覽》六十四、五百七十二。《詩紀前集》二。）

【諷賦歌】

　　〖諷賦曰：主人之女。翳承日之華。披翠雲之裘。來排臣戶曰：無乃飢乎。為臣炊凋胡之飯。烹露葵之羹。來勸臣食。以其翡翠之釵。掛臣冠纓。臣不忍仰視。為臣歌曰云云。臣復援琴而鼓之。為秋竹積雪之曲。主人之女。又為臣歌曰云云。〗

　　歲將暮兮日已寒。中心亂兮勿多言。

　　內怵惕兮徂玉床。橫自陳兮君之傍。（○古文苑一宋玉諷賦。）

【附　楚聘歌】〖《詩紀》雲。一作大道歌。〗

　　〖《孔叢子》曰：楚王使使奉金{敝巾}聘夫子。宰予、冉有曰：夫子之道。至是行矣。遂請見。問曰：太公勤身苦志。八十而遇文王。孰與許由之賢。子曰：許由獨善其身者也。太公兼利天下者也。然今世無文王。雖有太公。孰能識之。乃歌曰：〗

　　大道隱兮禮為基。賢人竄兮將待時。天下如一兮欲何之。（○《孔叢子》記問篇。《書鈔》百六。《御覽》五百七十一。詩記前集一。）

【丘陵歌】〖《詩紀》雲。陸賈新語作丘公陵歌。〗

　　〖《詩紀》此注本之風雅逸篇。案。陸賈新語慎微篇言孔子作公陵之歌。然無歌辭。○《孔叢子》曰：哀公使以璧如衛迎夫子。而不能賞用也。故夫子作丘陵之歌曰：〗

　　登彼丘陵。峛崺其坂。仁道在邇。求之若遠。遂迷不復。自嬰屯蹇。喟然回慮。題彼泰山。郁確其高。梁甫回連。枳棘充路。陟之無緣。將伐無柯。患茲蔓延。惟以永嘆。涕霣潺湲。（○《孔叢子》記問篇。《詩紀前集》一。《文選》二十三臨終詩注引蹇一韻。《御覽》五百七十一引坂、遠、蹇三韻。）

【獲麟歌】

　　〖《孔叢子》曰：叔孫氏之車子鉏商樵於野而獲麟焉。眾莫之識。以為不祥。棄之五父之衢。冉有告曰：麇身而肉角。豈天之妖乎。夫子往觀焉。泣曰：麟也。麟出而死。吾道窮矣。乃歌雲。〗

　　唐虞世兮麟鳳游。今非其時來何求。麟兮麟兮我心憂。（○《孔叢子》記問篇。古微書《論語》摘衰聖。《御覽》五百七十一、八百八十九。《詩紀前集》一。）

【琴歌】

　　〖風俗通曰：百里奚為秦相。堂上樂作。所賃浣婦自言知音。因援琴撫弦而歌曰云云。問之。乃其故妻。還為夫婦也。○《詩紀》從《樂府詩集》于題下注云三首。然後引風俗通敘其本事。逯案。此三首歌辭大同小異。一見典略。一見《顏氏家訓》。並不全出風俗通。《樂府詩集》、嚴氏全後漢文以為皆出風俗通者。非是。今以風俗通所載為正文。而以他二首附之。〗

　　百里奚。初娶我時五羊皮。臨當相別時烹乳雞。今適富貴忘我為。（○《御覽》五百七十二。《樂府詩集》六十。《詩紀前集》四。）

【琴歌】〖附〗

　　百里奚。百里奚。母已死。葬南谿。墳以瓦。復以柴。舂黃藜。搤伏雞。西入秦。五羖皮。今日富貴捐我為。（○《御覽》五百七十六引典略。《樂府詩集》六十。《詩紀前集》四。）

【琴歌】〖附〗

　　百里奚。五羊皮。憶別時。烹伏雌。炊扊扅。今日富貴忘我為。（○《顏氏家訓》書證篇作古樂府歌百里奚詞。《樂府詩集》六十。《詩紀前集》四。）

【漁父歌】〖《詩紀》雲。一作渡伍員歌。〗

　　〖《吳越春秋》曰：伍子胥逃楚。與楚太子建奔鄭。晉頃公欲因太子謀鄭。鄭知之。殺太子建。伍員奔吳。追者在后。至江。江中有漁父。子胥呼之。漁父欲渡。因歌曰云云。子胥止蘆之漪。漁父又歌曰云云。既渡。漁父視之有飢色。曰：為子取餉。漁父去。子胥疑之。乃潛深葦之中。父來持麥飯鮑魚羹盎漿。求之不見。因歌而呼之曰云云。子胥出飲食畢。解百金之劍以贈漁父。不受。問其姓名。不答。子胥誡漁父曰：掩子之盎漿。無令其露。漁父諾。胥行數步。漁者復船自沈于江。〗

　　日月昭昭乎寢已馳。與子期乎蘆之漪。（越絕書、《書鈔》作碕。《御覽》或字缺或作崎。案作碕是。○《吳越春秋》上。越絕書一。《書鈔》百六引越紀。《御覽》六十九引輿地誌。又五百七十一。《詩紀前集》二。）

　　日已夕兮予心憂悲。月已馳兮何不渡為。事浸急兮將奈何。（越絕書作心中目施。子可渡河。何為不出。船到即載入船而伏。《書鈔》引越紀、《御覽》引越絕書略同。○《吳越春秋》三。）

　　蘆中人。蘆中人。豈非窮士乎。（○同上）

【河上歌】

　　〖《吳越春秋》曰：楚白喜奔吳。吳王闔閭以為大夫。與謀國事。吳大夫被離問子胥曰：何見而信喜。子胥曰：吾之怨與喜同。子不聞河上歌乎。〗

　　同病相憐。同憂相捄。驚翔之鳥相隨而集。瀨下之水因復俱流。（《詩紀》此下有胡馬望北風而立。越燕向日而熙。誰不愛其所近。悲其所思者乎數句。案此已非歌詩本文。不應闌入。今刪。○《吳越春秋》四。《詩紀前集》二。）

【申包胥歌】

　　〖《吳越春秋》曰：子胥以吳兵伐楚。入郢。昭王出奔。申包胥乃之秦求救。倚哭于秦庭。七日七夜。口不絕聲。哭已。歌曰云云。桓公大驚曰：楚有賢臣若此。吳猶欲滅之。寡人無臣若斯者。其亡無日矣。為賦無衣之詩。出師而送之。〗

　　吳為無道。封豕長蛇。以食上國。欲有天下。政從楚起。寡君出自草澤。使來告急。（○《吳越春秋》四。《詩紀前集》二。）

【窮劫曲】

　　〖《吳越春秋》曰：楚樂師扈子非荊王信讒佞殺伍奢、白州犁而寇不絕於境。至乃掘平王墓。戮屍奸喜。以辱楚君臣。又傷昭王困迫。幾為天下大鄙。乃援琴為楚作窮劫之曲。其詞曰：〗

　　王耶王耶何乖劣。不顧宗廟聽讒孽。任用無忌多所殺。誅夷白氏族幾滅。二子東奔適吳越。吳王哀痛助忉怛。重涕舉兵將西伐。伍胥白喜孫武決。三戰破郢王奔發。留兵縱騎虜京闕。楚荊骸骨遭掘發。鞭辱腐屍恥難雪。幾危宗廟社稷滅。庄王何罪國幾絕。卿士凄愴長惻悷。吳軍雖去怖不歇。原王更隱撫忠節。勿為讒口能謗褻。（《吳越春秋》四。《詩紀前集》四。○逯案。渚宮舊事二曰：昭王反郢。樂師扈子侍坐。引琴而歌曰：王兮王兮聽讒邪。枉殺左右冤伍奢。二子懷恨東奔吳。創仇構禍破國都。鞭屍戮骸邱墓屠。賴申包胥人獲蘇。王雖反國憂未徂。與此互有異同。）

【烏鵲歌】

　　〖《吳越春秋》曰：越王句踐與大夫種、范蠡入臣于吳。群臣皆送至浙江之上。越王夫人乃據船哭。顧烏鵲啄江渚之蝦。飛去復來。因哭而歌之曰云云。又哀吟曰云云。〗

　　仰飛鳥兮烏鳶。凌玄虛兮號翩翩。集洲渚兮優恣。啄蝦矯翮兮雲間。任厥性兮往還。妾無罪兮負地。有何辜兮譴天。颿々獨兮西往。孰知返兮何年。心惙々兮若割。淚泫泫兮雙懸。（○《吳越春秋》七。《詩紀前集》二作烏鳶歌。）

　　彼飛鳥兮鳶烏。已回翔兮翕蘇。心在專兮素蝦。何居食兮江湖。徊復翔兮游颺。去復返兮於乎。始事君兮去家。終我命兮君都。終來遇兮何辜。離我國兮去吳。妻衣褐兮為婢。夫去冕兮為奴。歲遙遙兮難極。冤悲痛兮心惻。腸千結兮服膺。於乎哀兮忘食。願我身兮如鳥。身翱翔兮矯翼。去我國兮心搖。情憤惋兮誰識。（○《吳越春秋》七。《詩紀前集》二。又《書鈔》百六引烏、蘇、湖、蝦、呼五韻五句。《御覽》五百七十一引烏、湖、蝦、呼、家、都、辜、吳、奴、極、側、食十二韻十二句。○《詩紀》引風雅逸篇注曰：《吳越春秋》作於後漢人。所載事多不實。此歌依託無疑。）

【采葛婦歌】

　　〖《吳越春秋》曰：越王句踐歸越。念復吳仇。苦身勞心。夜以接日。懸膽于戶。出入嘗之。乃使國中男女入山采葛。以作黃絲之布。吳王得葛布之獻。乃增越之封。賜羽毛之飾機杖諸侯之服。越國大悅。采葛之婦傷越王用心之苦。乃作苦何之《詩》曰：〗

　　葛不連蔓棻台台。我君心苦命更之。嘗膽不苦甘如飴。令我采葛以作絲。女工織兮不敢遲。弱於羅兮輕霏霏。號絺素兮將獻之。越王悅兮忘罪除。吳王歡兮飛尺書。增封益地賜羽奇。機杖茵蓐諸侯儀。群臣拜舞天顏舒。我王何憂能不移。飢不遑食四體疲。（○《文選》二十曹植應召詩注引吳越記采葛婦人詩。○佚句。）

【離別相去辭】

　　〖《吳越春秋》曰：越王伐吳。國人各送其子弟于郊境之上。作離別相去之辭曰：〗

　　躒躁摧長恧兮擢戟馭殳。所離不降兮以泄我王氣蘇。三軍一飛降兮所向皆殂。一士判死兮而當百夫。道祐有德兮吳卒自屠。雪我王宿恥兮威振八都。軍伍難更兮勢如貔貙。行行各努力兮於乎于乎。（○《吳越春秋》十。《詩紀前集》二。）

【河梁歌】

　　〖《吳越春秋》曰：句踐已滅吳。乃以兵北渡江淮。與齊、晉諸侯會於徐州。致貢于周。號令齊、楚、秦、晉皆輔周室。血盟而去。秦桓公不如越王之命。句踐乃選吳越將士西渡河以攻秦。軍士苦之。會秦怖懼。逆自引咎。越乃還車。軍人悅樂。遂作河梁之《詩》曰：〗

　　渡河梁兮渡河梁。舉兵所伐攻秦王。孟冬十月多雪霜。隆寒道路誠難當。陣兵未濟秦師降。諸侯怖懼皆恐惶。聲傳海內威遠邦。稱霸穆桓齊楚庄。天下安寧壽考長。悲去歸兮河無梁。（○《吳越春秋》十。《詩紀前集》二。○逯案。《吳越春秋》原注云。案《史記》年表。句踐二十五年。是為秦厲共公六年。此書為秦桓公不如越王之命。非也。由句踐二十五年上距秦桓公之卒。蓋一百有六年矣。桓公當作歷共公云云。《詩紀》即據此直改秦厲公。○逯案。《吳越春秋》。後漢時短書小說。本不注意年限。勿庸為之改正。今仍照原文作秦桓公。）

【豐歌】

　　〖《尚書中候》曰：周文王作豐。一朝扶老至者八十萬戶。草居陋然。歌曰：〗

　　鳳皇下豐。（○詩經大雅文王篇疏。《御覽》九百一十五。）

【秦始皇時民歌】

　　〖楊泉《物理論》曰：秦築長城。死者相屬。民歌曰：〗

　　生男慎勿舉。生女哺用脯。不見長城下。屍骸相支拄。（意林作撐拄。注云。一作棖拄。○水經河水注三。意林五。《詩紀前集》二。）

【甘泉歌】

　　〖三秦記曰：始皇作驪山陵。周回跨陰盤縣界。水背陵障。使東西流。運大石于渭北渚。民怨之。作甘泉之歌曰：○逯案。二酉堂叢書本辛氏三秦記載此。張氏謂出太平《御覽》。今檢《御覽》無此條。〗

　　運石甘泉口。渭水不敢流。千人唱。萬人謳。金陵餘石大如塸。（關中記作大如{⺮區}土屋。○逯案。土屋二字博物志屬下文。○博物志四。關中記。《御覽》五百五十九引流、鉤二韻。《詩紀前集》二。）

【琴女歌】

　　〖燕丹子曰：荊軻刺秦王。右手執匕首。左手把其袖。秦王曰：乞聽琴聲而死。琴女奏曲云云。王從其計。軻不解。故及於難。〗

　　羅縠單衣。可裂而絕。三尺屏風。可超而越。鹿盧之劍。可負而拔。（《類聚》作伏。○燕丹子下。《類聚》八十五。《史記》刺客列傳正義引燕太子篇。意林二。《御覽》三百四十四。《御覽》五百七十七引《史記》。《詩紀前集》四。又《書鈔》百二十八引絕一韻。又《御覽》七百一引三秦記引三尺羅衣何不掣。四面屏風何不越二句。與本辭異。）

先秦詩卷三

【謠】〖吟誦附〗

【康衢謠】〖《詩紀》雲。一作康衢歌。

　　《列子》曰：堯治天下五十年。不知天下治與。不治與。願戴己與。乃微服游于康衢。聞兒童謠云云。堯喜。問曰：誰教爾為此言。童兒曰：聞之大夫。大夫曰：古詩也。〗

　　立我烝民。莫匪爾極。不識不知。順帝之則。（○《列子》仲尼篇。《類聚》十九、五十六。《御覽》四百六十五、五百八十六。《樂府詩集》八十八。《詩紀前集》三。）

【黃澤謠】

　　〖穆天子傳曰：天子東遊于黃澤。使宮樂謠雲。〗

　　黃之池。其馬歕沙。皇人威儀。黃之澤。其馬歕玉。皇人受谷。（○穆天子傳五。《初學記》二十九。《御覽》八百九十六。《詩紀前集》三。又《類聚》四十三引沙、玉二韻。）

【白雲謠】

　　〖穆天子傳曰：乙丑。天子觴西王母于瑤池之上。西王母為天子謠曰云云。天子答之。〗

　　白雲在天。山自出。道里悠遠。山川間之。將子無死。尚能復來。（○穆天子傳三。《類聚》四十三。《文選》四十拜中軍記室辭隋王箋注。《御覽》八十五、五百七十二。《樂府詩集》八十七。《詩紀前集》三。又《文選》二十七早發定山詩注引出一韻。《御覽》八引出、之二韻。）

【穆天子謠】

　　予歸東土。和治諸夏。萬民平均。吾顧見女。比及三年。將復而野。（○穆天子傳三。《類聚》四十三。《御覽》五百七十二。《樂府詩集》八十七。《詩紀前集》三。）

【西王母吟】

　　〖穆天子傳曰：西王母又為天子吟曰：〗

　　徂彼西土。爰居其野。虎豹為群。于鵲與處。嘉命不遷。我惟帝女。彼何世民。又將去予。吹笙鼓簧中心翱翔。世民之子。惟天之望。（○穆天子傳三。《山海經》西山經注。《詩紀前集》三。《御覽》九百二十一及事類賦十九並引土、野、處、女四韻。）

【周宣王時童謠】

　　〖《史記》曰：夏后氏之衰也。有二龍止於帝庭而言曰：予。褒之二君。夏帝卜藏其漦。歷夏殷莫敢發。至厲王之末。發而觀之。漦化為玄黿。以入後宮。童女遭之而孕。生女。懼而棄之。宣王之時。童女謠曰云云。適有夫婦賣是器者。宣王使執之。逃于道。見鄉者所棄妖子。哀而收之。奔于褒。褒人有罪。請入棄女于王以贖。是為褒姒。幽王嬖之。〗

　　檿弧箕服。實亡周國。（○《國語》鄭語。《史記》周本紀。《漢書》五行志。《列女傳》七。金樓子箴戒篇。《書鈔》四十二、百二十六。《御覽》百三十五、三百四十七。《詩紀前集》三。）

【鴝鵒謠】

　　〖《漢書》五行志曰：《左氏傳》魯文、成之世。童謠曰云云。至昭公時。有鴝鵒來巢。公攻季氏。敗。出奔齊。居外野。次干侯。八年。死於外。歸葬魯。昭公名裯。公子宋立。是為定公。〗

　　鴝之鵒之。公出辱之。鴝鵒之羽。公在外野。往饋之馬。鴝鵒跦々。公在干侯。征褰與襦。鴝鵒之巢。遠哉遙遙。裯父喪勞。宋父以驕。鴝鵒鴝鵒。往歌來哭。（○《左傳》昭公二十五年傳。《漢書》五行志。《御覽》九百二十三。《樂府詩集》八十八。《詩紀前集》三。○逯案。《史記》魯世家引此謠雲。鴝鵒來巢。公在干侯。鴝鵒入處。公在外野。《白帖》二十九引此謠曰：鴝之鵒之。公出辱之。鴝鵒之巢。遠哉遙遙。鴝鵒株株。公在干侯。鴝鴝鵒鵒。往歌來哭。皆與此有異。）

【魯童謠】

　　〖《家語》曰：齊有一足之鳥。飛集於公朝。止於殿前。舒翅而跳。齊侯怪之。使使聘魯。問于孔子。子曰：此鳥名商羊。水祥也。昔童兒有屈一腳。振訊兩肩而跳。且謠云云。今齊有之。其應至矣。急告民趨治溝渠。修隄防。將有大水為

　　災。頃之。大霖雨。水溢泛諸國。傷害民人。惟齊有備不敗。〗

　　天將大雨。商羊鼓舞。（○《說苑》辨物篇。《家語》辨政篇。《類聚》二。《初學記》二。《白帖》一、二。《御覽》十。《詩紀前集》三。）

【晉童謠】

　　〖《左傳》曰：晉獻公伐虢。圍上陽。問于卜偃曰：吾其濟乎。對曰：克之。童謠云云。其九月、十月之交乎。丙子旦。日在尾。月在策。鶉火中。必是時也。冬十二月丙子朔。晉滅虢。虢公丑奔京師。〗

　　丙之晨。龍尾伏辰。均服振振。取虢之旂。鶉之賁賁。天策焞々。火中成軍。虢公其奔。（○《左傳》僖公五年傳。《御覽》三百二十八。《詩紀前集》三作晉獻公時童謠。）

【晉兒謠】

　　〖《漢書》五行志曰：《史記》晉惠公時。童謠曰云云。惠公賴秦力得立。立而背秦。內殺二大夫。國人不說。及更葬其兄恭太子申生而不敬。故詩妖作也。后與秦戰。為秦所獲。立十四年而死。晉人絕之。更立其兄重耳。是為文公。遂伯諸侯。〗

　　恭太子更葬兮后十四年晉亦不昌。昌乃在其兄。（○《史記》晉世家。《漢書》五行志。《詩紀前集》三作晉惠公時童謠。）

【趙民謠】

　　〖《史記》曰：趙幽繆王遷立五年。代地大動。六年。大飢。民譌言曰云云。七年。秦人攻趙。趙大將李牧、將軍司馬尚將。擊之。李牧誅。司馬尚免。趙匆及齊將顏聚代之。趙匆軍破。顏聚亡去。以王遷降。〗

　　趙為號。秦為笑。以為不信。視地之生毛。（○《史記》趙世家。風俗通皇霸篇。《詩紀前集》三作趙童謠。）

【楚童謠】

　　〖《家語》曰：楚昭王渡江。江中有物。大如斗。圓而赤。直觸王舟。舟人取之。王怪之。使使聘于魯。問于孔子。孔子曰：此萍實也。可剖而食之。吉祥也。唯霸者為能獲焉。使者反。王遂食之。大美。使來以告魯大夫。大夫因子游問曰：夫子何以知其然。曰：吾昔之鄭。過乎陳之野。聞童謠云云。此楚王之應也。是以知之。〗

　　楚王渡江得萍實。大如斗。赤如日。剖而食之甜如蜜。（○《家語》致思篇引實、蜜二韻。《說苑》辨物篇。《類聚》八十二。《初學記》二十七。《白帖》三十。《御覽》六百十二、一千。《詩紀前集》三作楚昭王時童謠。○逯案。今本《家語》脫大如斗赤如日一句。）

【楚人謠】

　　〖《史記》曰：楚懷王為張儀所欺。客死於秦。至王負芻遂為秦所滅。百姓哀之。為之語曰：〗

　　楚雖三戶。亡秦必楚。（○《史記》項羽本紀。風俗通王霸篇。《詩紀前集》三。）

【攻狄謠】

　　〖戰國策曰：田單攻狄。三月而不克。嬰兒謠曰：〗

　　大冠若箕。修劍拄頤。攻狄不能下。壘于梧丘（國策作下壘枯丘。《詩紀》同。《御覽》作累于吾兵。通鑒作壘枯骨成丘。○戰國策齊策六。《說苑》指武篇。《書鈔》百五十七。《御覽》三百十八。《詩紀前集》三。又《御覽》三百十一引起首二句。）

【有炎氏頌】

　　〖《莊子》曰：北門城問于黃帝曰：帝張咸池之樂於洞庭之野云云。帝曰：天機不張而五官皆備。此之謂天樂無言而心說。故有炎氏為之頌曰：〗

　　聽之不聞其聲。視之不見其形。充滿天地。苞裹六極。（○《莊子》天運篇。《詩紀前集》三。）

【輿人誦】

　　〖《國語》曰：晉惠公入而背外內之賂。輿人誦之曰：〗

　　佞之見佞。果喪其田。詐之見詐。果喪其賂。得國而狃。終逢其咎。喪田不懲。禍亂其興。（○《國語》晉語三。《詩紀前集》三。）

【恭世子誦】

　　〖《國語》曰：晉惠公改葬共世子。臭達于外。國人誦之曰：〗

　　貞之無報也。孰是人斯。而有斯臭也。貞為不聽。信為不誠。國斯無刑。媮居幸生。不更厥貞。大命其傾。威兮懷兮。各聚爾有。以待所歸兮。猗兮違兮。心之哀兮。歲之二七。其靡有征兮。若翟公子。吾是之依兮。鎮撫國家。為王妃兮。（○《國語》晉語三。《詩紀前集》三。）

【輿人誦】〖《詩紀》雲。一作歌。〗

　　〖《左傳》曰：晉侯、宋公、齊國歸父、崔夭、秦小子慭次於城濮。楚師背酅而舍。晉侯患之。聽輿人之誦曰：〗

　　原田每每。舍其舊而新是謀。（○《左傳》僖公二十八年傳。《御覽》五十七。《詩紀前集》三。）

【朱儒誦】〖《詩紀》雲。一作歌。〗

　　〖《左傳》曰：襄公四年。邾人、莒人伐鄫。臧紇救鄫侵邾。敗於狐駘。國人逆喪者皆髽。魯於是乎始髽。國人誦之曰：〗

　　臧之狐裘。敗我于狐駘。我君小子。朱儒是使。朱儒朱儒。使我敗於邾。（○《左傳》襄公四年傳。《詩紀前集》三。又《白帖》七引末尾二句。）

【子產誦】〖《詩紀》雲。二章。一作歌。〗

　　〖《左傳》曰：鄭子產從政一年。輿人誦之曰云云。及三年。又誦之曰：〗

　　取我衣冠而褚之。取我田疇而伍之。孰殺子產。我其與之。

　　我有子弟。子產誨之。我有田疇。子產殖之。子產而死。誰其嗣之。（○《左傳》襄公三十年傳。《呂氏春秋》樂成篇。《御覽》六百二十二、八百二十一。《詩紀前集》三。）

【孔子誦】

　　〖《孔叢子》曰：子順曰：先君初相魯。魯人諺誦曰云云。及三月政成化行。民又作誦曰：○《詩紀》引《呂氏春秋》。于題下注云。二章。又雲辭亦見《家語》、《孔叢子》。○逯案。《呂氏春秋》曰：孔子始用於魯。魯人鷖誦之曰云云。用三年。男子行乎塗右。女子行乎道左。財物之遺者。民莫之舉。大智之用。莫難用也云云。無第二章誦。《詩紀》謂《呂氏春秋》有誦二章。實誤。又第一章見於《呂氏春秋》。知為先秦之作。第二章出《孔叢子》。今亦著錄。〗

　　麛裘而鞞。投之無戾。鞞之麛裘。投之無郵。（○《呂氏春秋》樂成篇。《孔叢子》陳士義篇。《詩紀前集》三。）

　　袞衣章甫。實獲我所。章甫袞衣。惠我無私。（○《孔叢子》陳士義篇。《詩紀前集》三。）

【齊人頌】〖《詩紀》雲。七略作齊語。〗

　　〖《史記》曰：荀卿。趙人。年五十始來遊學于齊。騶衍術迂大而閎辯。奭也文具難施。淳于髡久與處。時有得善言。故齊人頌曰：〗

　　天口駢。談天衍。雕龍奭。炙轂過髡。（○《史記》孟荀列傳。《詩紀前集》三。又《文選》十六別賦注作諺。引談天衍一句。）

【附】

【童謠】〖《詩紀》引靈寶要略作靈寶謠。〗

　　〖《河圖》絳象曰：太湖中洞庭山林屋洞天。即禹藏真文之所。一名包山。吳王闔閭登包山之上。命龍威丈人入包山。得書一卷凡一百七十四字而還。吳王不識。使問仲尼。詭雲赤烏銜書以授仲尼。仲尼曰：昔吾游四海之上。聞童謠曰云云。某按謠言乃龍威丈人洞中得之。赤烏所銜。非某所知也。吳王懼。乃復歸其書。〗

　　吳王出遊觀震湖。龍威丈人名隱居。北上包山入靈墟。乃造洞庭竅禹書。天帝大文不可舒。此文長傳六百初。今強取出喪國廬。（○古微書《河圖》絳象。《雲笈七籤》三靈寶要略紀。《詩紀前集》三。）

【包山謠】

　　〖《詩紀》雲。見楊方《吳越春秋》。又引沈懷遠南越志曰：牛女之分。揚州之末土也。爰有泰山。實曰秦望。又有石簣。峻起壁立。內有金簡玉字。〗

　　禹得金簡玉字書。藏洞庭包山湖。（○楊慎古今風謠。《詩紀前集》三。）

【長水童謠】

　　〖神異傳曰：由拳縣。秦時長水縣也。始皇時。縣有童謠曰云云。有老嫗聞之憂懼。旦往窺城門。門侍欲縛之。嫗言其故。嫗去后。門侍殺犬。以血塗門。忽有大水。長欲沒縣。主簿令干入白令。令見干曰：何忽作魚。干又曰：明府亦作魚。遂乃淪陷為谷矣。因目長水、城水曰谷水矣。〗

　　城門當有血。城沒陷為湖。（《搜神記》作城門有血。城常陷沒為湖。《初學記》同。○《搜神記》十三。《水經注》沔水注。《初學記》十、《御覽》六十六並引干寶《搜神記》。）

【泗上謠】

　　〖《水經注》曰：周顯王四十二年。九鼎淪沒泗淵。秦始皇時。見於泗水。始皇大喜。使數千人入水系而行。未出。龍齒嚙斷其系。故泗上為之謠曰：〗

　　稱樂太早絕鼎系。（○《水經注》泗水注。《詩紀前集》三。）

【秦人謠】

　　〖虞喜志林曰：秦穆公夢之天帝所。奏鈞天樂。賜以金策祚世之業。當時有謠曰：〗

　　天帝醉秦暴。金誤隕石墜。（○《文選》二西京賦注。《詩紀前集》三。）

【秦世謠】

　　〖《異苑》曰：秦世有謠曰云云。始皇既坑儒焚典。乃發孔子墓。欲取諸經傳。壙既啟。於是悉如謠者之言。又言謠言刊在石壁。政甚惡之。乃遠沙丘而循別路。見一群小兒輦沙為阜。問。雲沙丘。從此得病。〗

　　秦始皇。何彊梁。開吾戶。據吾床。飲吾酒。唾吾漿。飧吾飯。以為糧。張吾弓。射東牆。前至沙丘當滅亡。（○《異苑》四。）

【童謠】

　　〖述異記曰：始皇二十六年。童謠雲。〗



　　阿房阿房亡始皇。（○述異記下。）

先秦詩卷四

【雜辭】

【蠟辭】

　　〖禮記曰：伊耆氏始為蠟。蠟也者。索也。歲十二月合聚萬物而索饗之也。古之君子。使之必報之。祭坊與水庸事也。曰：〗

　　土反其宅。水歸其壑。昆蟲勿作。草木歸其宅。（○禮記郊特牲。文心雕龍祝盟篇。《詩紀前集》六。）

【祠田辭】

　　〖文心雕龍曰：舜之祠田云云。利民之志。頗形於言矣。〗

　　荷此長耜。耕彼南畝。四海俱有。（○文心雕龍祝盟篇。《詩紀前集》六。○困學紀聞曰：舜兼愛百姓。務利天下。其田也。荷彼耒耜。耕彼南畝。與四海俱有其利。文心雕龍。舜之祠田云云。謂之祠田。豈他有所據乎。）

【禱雨辭】

　　〖《荀子》曰：湯旱而禱曰云云。何以不雨至斯極也。〗

　　政不節與。使民疾與。何以不雨至斯極也。宮室崇與。婦謁盛與。何以不雨至斯極也。苞苴行與。讒夫興興。何以不雨至斯極也。（《詩紀》略去此句。○《荀子》大略篇。《詩紀前集》六。）

【成王冠辭】

　　〖《家語》曰：武王崩。成王年十三而嗣立。周公攝政以治天下。冠成王而朝于祖。以見諸侯。周公命祝雍作頌曰：〗

　　令月吉日。王始加元服。去王幼志服袞職。欽若昊天。六合是式。率爾祖考。永永無極。（○《家語》冠頌解。《詩紀前集》六作成王冠頌。）

【同前】

　　〖大戴《禮》曰：成王冠。周公使祝雍曰達而勿多也。祝雍曰：〗

　　使王近於民。遠於佞。近於義。嗇於時。惠于財。親賢使能。（○大戴禮公符篇。博物志五。《詩紀前集》六。）

【士冠辭】

　　〖儀《禮》曰：士冠始加。祝曰：〗

　　令月吉日。始加元服。棄爾幼志。順爾成德。壽考惟祺。介爾景福。（始加辭。○儀禮士冠禮。《詩紀前集》六。）

　　吉月令辰。乃申爾服。敬爾威儀。淑慎爾德。眉壽萬年。永受胡福。（右再加辭。○同上）

　　以歲之正。以月之令。咸加爾服。兄弟具在。以成厥德。黃耇無疆。受天之慶。（右三加辭。○同上）

　　甘醴惟厚。嘉薦令芳。拜受祭之。以定爾祥。承天之休。壽考不忘。（右醴辭。○同上）

　　旨酒既清。嘉薦亶時。始加元服。兄弟具來。孝友時格。永乃保之。（右醮辭。○同上）

　　旨酒既湑。薦薦伊脯。乃申爾服。禮儀有序。祭此嘉爵。承天之祜。（右再醮辭。○同上）

　　旨酒令芳。籩豆有楚。咸加爾服。餚升折俎。承天之慶。受福無疆。（右三醮辭。○同上）

　　禮儀既備。令月吉日。昭告爾字。爰字孔嘉。髦士攸宜。宜之於假。永受保之。（右字辭。○同上○逯案。《詩紀》此下又有曰伯某父四字。今刪。）

【嘏辭】

　　〖儀《禮》曰：主人酳屍。屍酢。主人佐食。取黍授屍。屍執以命祝。祝受以東北面。嘏主人曰：〗

　　皇屍命工祝。承致多福無疆。于女孝孫。來女孝孫。使女受祿于天。宜稼於田。眉壽萬年。勿替引之。（○儀禮祭禮。《詩紀前集》六。）

【祭辭】

　　〖文心雕龍曰：周之太祝。掌六祀之辭。是以庶物咸生。陳于天地之郊。旁作穆穆。唱于迎日之拜。○大戴禮載下列三辭。不言祭天、祭地、迎日。〗

　　皇皇上天。照臨下土。集地之靈。降甘風雨。庶物群生。各得其所。靡今靡古。維予一人某敬拜皇天之祜。（大戴禮作祐。右祭天辭。○大戴禮公符篇。《詩紀前集》六。又博物志五作請雨。引土、雨、所三韻。○逯案。博物志尚有止雨祝一篇。在請雨前。）

　　薄薄之土。承天之神。興甘風雨。庶卉百物。莫不茂者。既安且寧。維予一人某敬拜下土之靈。（右祭地辭。○同上）

　　維某年某月上日。明光于上下。勤施於四方。旁作穆穆。惟予一人某敬拜迎于郊。以正月朔日迎日于東郊。（右迎日辭。○同上○逯案。《尚書大傳》四有雲。光明於上下。勤施四方。旁作穆穆。至於海表。與此略同。）

【祭侯辭】

　　〖周《禮》曰：梓人為侯。張皮侯而棲鵠。則春以功。張五彩之侯。則遠國屬。張獸侯。則王以息燕。祭侯之禮。以酒脯醢。其辭曰：〗

　　惟若寧侯。毋或若女不寧侯。不屬於王所。故抗而射女。強飲強食。詒爾曾孫。諸侯百福。（○《周禮》考工記。《詩紀前集》六。）

【同上】

　　嗟爾不寧侯。為爾不朝于王所。故亢而射女。強食爾食。曾孫侯氏百福。（○大戴禮投壺篇。《詩紀前集》六。）

【禳田辭】

　　〖《史記》曰：齊威王使淳于髡之趙請兵御楚。齎金百斤。車馬十駟。髡仰天大笑。冠纓索絕。王曰：先生少之乎。髡曰：臣從東方來。見道旁有禳田者。操豚。酒一盂。而祝曰云云。臣見其所持者狹而所欲者奢。故笑之。〗

　　甌窶滿篝。污邪滿車。五穀蕃熟。穰穰滿家。（○《史記》滑稽列傳。《詩紀前集》六作田者祝二首。又《荀子·儒效篇》注引《說苑》錄前二句。）

【投壺辭】

　　〖《左傳》曰：晉侯以齊侯宴。中行穆子相。投壺。晉侯先。穆子曰云云。中之。齊侯舉矢曰云云。亦中之。伯瑕謂穆子曰：子失辭矣。〗

　　有酒如淮。有肉如坻。寡君中此。為諸侯師。（○《左傳》昭公十二年傳。《詩紀前集》七。）

　　有酒如澠。有肉如陵。寡君中此。與君代興。（○同上）

【渾良夫噪】

　　〖《左傳》曰：衛侯夢于北宮。見人登昆吾之觀。被發北面而噪曰：〗

　　登此昆吾之虛。綿綿生之瓜。余為渾良夫。叫天無辜。（○《左傳》哀公十七年傳。《御覽》八百八十三。《詩紀前集》七。）

【狐援辭】

　　〖《呂氏春秋》曰：狐援說齊湣王。王不受。狐援出而哭三日。其辭曰云云。齊王問吏曰：哭國之法若何。吏曰：斮。王曰：行法。狐援乃言曰云云。〗

　　先出也衣絺紵。后出也滿囹圄。吾今見民之洋洋然。東走而不知所處。有人自南方來。鮒入而居。使人之朝為草國為墟。殷有比干。吳有子胥。齊有狐援。已不用若言。又斮之東閭。每斮以吾參夫二子者乎。（○《呂氏春秋》貴直篇。《詩紀前集》七。）

【為士卒倡】〖《詩紀》作士卒昌。一曰相士卒。〗

　　〖戰國策曰：田單攻狄不克。懼問魯仲連。仲連曰：將軍之在即墨。坐則織簣。立則杖鍤。為士卒倡曰云云。當此之時。將軍有死之心。士卒無生之氣。聞若言。莫不揮泣奮臂而欲戰。此所以破燕也。〗

　　無可往矣。宗廟亡矣。魂魄喪矣。歸何黨矣。（○戰國策齊策六。《說苑》指武篇。風雅逸篇七作相士卒。又《詩紀前集》七作士卒昌。）

【成相雜辭】

　　請成相。世之殃。愚暗愚暗墮賢良。人主無賢。如瞽無相何倀倀。請布基。慎聖人。愚而自專事不治。主忌苟勝。群臣莫諫必逢災。論臣過。反其施。尊主安國尚賢義。拒諫飾非。愚而上同國必禍。曷謂罷。國多私。比周還主黨與施。遠賢近讒。忠臣蔽塞主勢移。曷謂賢。明君臣。上能尊主愛下民。主誠聽之。天下為一四海賓。主之孽。讒人達。賢能遁逃國乃蹶。愚以重愚。暗以重暗成為桀。世之災。妒賢能。飛廉知政任惡來。卑其志意。大其園囿高其合。武王怒。師牧野。紂卒易鄉啟乃下。武王善之。封之於宋立其祖。世之衰。讒人歸。比干見刳箕子累。武王誅之。呂尚掃麾殷民懷。世之禍。惡賢士。子胥見殺百里徙。穆公得之。強配五伯六卿施。世之愚。惡大儒。逆斥不通孔子拘。展禽三絀。春申道綴基畢輸。請牧基。賢者思。堯在萬世如見之。讒人罔極。險陂傾側此之疑。基必施。辯賢罷。文武之道同伏戲。由之者治。不由者亂何疑為。凡成相。辯法方。至治之極復后王。慎墨季惠。百家之說誠不祥。治復一。修之吉。君子執之心如結。眾人貳之。讒夫棄之形是詰。水至平。端不傾。心術如此象聖人。□而有勢。直而用曳必參天。世無王。窮賢良。暴人芻豢仁人糟糠。禮樂滅息。聖人隱伏墨術行。治之經。禮與刑。君子以修百姓寧。明德慎罰。國家既治四海平。治之志。后勢富。君子誠之好以待。止之敦固。有深藏之能遠思。思乃精。志之榮。好而一之神以誠。精神相反。一而不貳為聖人。治之道。美不老。君子由這佼以好。下以教誨子弟。上以事祖考。成相竭。辭不蹶。君子道之順以達。宗其賢良辯其殃孽□□□。（依前後句例。此處缺三字。○右一章。）

　　請成相。道聖王。堯舜尚賢身辭讓。許由善卷。重義輕利行顯明。堯讓賢。以為民。汜利兼愛德施均。辯治上下。貴賤有等明君臣。堯授能。舜遇時。尚賢推德天下治。雖有賢聖。適不遇世孰知之。堯不德。舜不辭。妻以二女任以事。大人哉舜。南面而立萬物備。舜授禹以天下。尚德推賢不失序。外不避仇。內不阿親賢者予。禹勞心力。堯有德。干戈不用三苗服。舉舜甽畝。任之天下身休息。得后稷。五穀殖。夔為樂正鳥獸服。契為司徒。民知孝弟尊有德。禹有功。抑下鴻。辟除民害逐共工。北決九河。通十二渚疏三江。禹傳土。平天下。躬親為民行勞苦。得益皋陶。橫革直成為輔。契玄王。生昭明。居於砥石遷於商。十有四世乃有天乙是成湯。天乙湯。論舉當。身讓卞隨舉牟光。□□□□道古賢聖基必張。□□□。願陳辭。世亂惡善不此治。隱諱疾賢。良由奸詐鮮無災。患難哉坂為先聖知不用愚者謀。前車已復。后未知更何覺時。不覺悟。不知苦。迷惑失指易上下。忠不上達。蒙揜耳目塞門戶。門戶塞。大迷惑。悖亂昏莫不終極。是非反易。比周期上惡正直。正直惡。心無度。邪枉辟回失道途。已無郵人我獨自美豈無故。不知戒。后必有恨后遂過不肯悔。讒夫多進。反覆言語生詐態。人之態。不如備。爭寵疾賢利惡忌。妒功毀賢。下斂黨與上蔽匿。上壅蔽。失輔勢。任用讒夫不能制。郭公長父之難。厲王流於彘。周幽厲。所以敗。不聽規諫忠是害。嗟我何人。獨不過時當亂世。欲對衷。言不從。恐為子胥身離凶。進諫不聽。剄而獨鹿棄這江。觀往事。以自戒。治漢亂是非亦可識。□□□□托于成相以喻意。請成相。言治方。君論有五約以明。君謹守之。下皆平正國乃昌。臣下職。莫游食。務本節用財無極。事業聽上。莫得相使一民力。守其職。足衣食。厚薄有等明爵服。利往卬上。莫得擅與孰私得。君法明。論有常。表儀既設民知方。進退有律。莫得貴賤孰私王。君法儀。禁不為。莫不說教名不移。修之者榮。離之者辱孰它師。刑稱陳。守其銀。下不得用輕私門。罪禍有律。莫得輕重威不分。請牧祺。用有基。主好論議必善謀。五聽循領。莫不理續主執持。聽之經。明其請。參伍明謹施賞刑。顯者必得隱者復顯民反誠。言有節。稽其實。信誕以分賞罰必。下不欺上。皆以情言明若日。上通利。隱遠至。觀法不法見不視。耳目既顯。吏敬法令莫敢恣。君教出。行有律。吏謹將之無鈹滑。下不私請。各以所宜舍巧拙。巨謹修。君制變。公察善思論不亂。以治天下。後世法之成律貫。（右三章。○《荀子》下。《詩紀前集》七。）

先秦詩卷五

【詩】

　　〖《呂氏春秋》曰：伊尹奔夏三年。反報于毫。曰桀。迷惑于末嬉。不恤其眾。上下相疾。民心積怨。皆云云。湯謂伊尹曰：若告我曠夏。盡如詩。〗

　　上天弗恤。夏命其卒。（○《呂氏春秋》慎大篇。）

【石鼓詩】

　　〖《詩紀》雲。按古文苑所載石鼓文。稱孫巨源得於佛書龕中。蓋唐人所錄僅四百九十七言耳。章樵為之考正集釋之。又薛尚功、鄭樵、潘迪諸家咸有音訓。然于闕文靡所增益。楊子用修。自言受學于李文正公。得蘇文忠舊本。蓋六百五十七言。而訓釋亦簡要。楊子易以今文傳之矣。陝西志亦載此文。悉與楊本同。而字畫訓釋頗異。今以二本參較著之。其古文苑舊注有可采者。亦間取附入。注中姓氏薛、鄭、章、潘已見前。施謂施宿。王。王厚之。蘇疑即文忠也。○《詩紀》以此為詩。本之楊慎。風雅逸篇雲。石鼓詩。周宣王獵碣也。于詩體屬小雅。又雲慎按此詩。其體雅也。〗

　　〖刻於石鼓。史籀書之。羊欣書錄雲。史籀石鼓文。韓退之雲。張生手持石鼓文。皆謂字而言。若論其辭。當雲石鼓詩。而不當用石鼓文也。今特易文為《詩》雲：○逯案。楊說甚是。故依《詩紀》列之先秦詩中。又《詩紀》多書古文。而以今文註釋。頗覺煩亂。今仍照古文苑、風雅逸篇寫以今文。〗

　　我車既攻。我馬既同。我車既好。我馬既。君子爰獵。爰獵爰游。鹿鹿速速。君子之求。彎彎鹵弓。弓茲以時。我驅其畤。其來趩々。々炱炱。即御即時。鹿鹿趚趚。其來大垐。我驅其朴。其來々。射其屬。

【右一】

　　〖薛作辛文。鄭作丙文。文六十六。重文十。共七十六字。一十九句。〗

　　汧醫泛泛。烝彼淖淵。鰋鯉處之。君子漁之。漫漫有鯊。其游々。白魚綿綿。其菹底鮮。黃白其鯿。有鮒有白。其翊孔庶。臠之々。洋洋々。其魚惟何。惟鱮惟鯉。何以橐之。惟楊及柳。

【右二】

　　〖薛作戊文。鄭作甲文。文六十一。重文七。共六十八字。一十七句。〗

　　〖施雲。石鼓中惟此完好。無一字磨滅。然字多假借。世既逾遠。不能盡知。故義亦有不通處。更俟博雅君子辯而釋之。庶可補《雅》、《頌》之亡逸。〗

　　田車孔安。鋚勒駻々。六師既簡。左驂幡幡。右驂騝々。我以隮于原。我戎止陸。宮車其寫。秀弓時射。麋豕孔庶。鹿鹿雉兔。其原有迪。其戎奔奔。大車出洛。亞獸白澤。我執而勿射。多庶々。君子迺樂。

【右三】〖薛作丙文。鄭作丁文。文六十九。〗

　　〖重文五。共七十四字。一十八句。〗

　　帥彼鑾車。忽速填如。秀弓孔碩。彤矢鏃鏃。四馬其寫。六轡沃若。徒駢孔庶。廓騎宣博。酋車載行。如徒如章。原隰陰陽。趍々六馬。射之簇簇。有貙如虎。獸鹿如兕。怡爾多賢。迧禽奉雉。我兔允異。

【右四】〖薛作丁文。鄭作戊文。文六十九。

　　重文三。共七十一字。一十八句。〗

　　我來自東。零雨。奔流逆涌。盈盈渫隰。君子既涉。我馬流汧。汧醫洎灑。丞士。駕言西歸。舫舟自廓。徒駢趠趠。惟舟以行。或陰或陽。極深以戶。出於水一方。烝徒遑止。其奔我以阻戎乃事。（○此章句讀不從風雅逸篇。）

【右五】〖薛作壬文。鄭作辛文。文六十六。

　　重文三。共六十九字。一十六句。

　　逯案。此文恐非十六句。〗

　　宣猷作原作周道遄。我辭攸除帥彼坂甲{艹弁}為世里希微徼徼乃罟漆栗柞棫其拔椶庸庸鳴條亞箬其華何為所游々水盩導旨樹幽晤

【右六】〖薛作庚文。鄭作乙文。文五十二。重文三。共五十五字。

　　施雲。此鼓乃皇佑間向傅師搜訪而得者。每行末僅存四字。故今所傳。皆斷續不成文。〗

　　徒我嘽々然。而師旅填然。會同又繹。以左戎障。弓矢孔庶。滔滔是熾。射夫寫矢。具奪舉{此手}。其徒肝來。或群或友。悉率左右。燕樂天子。來嗣王始。振振復古。我來攸止。（○同上）

【右七】〖薛作甲文。鄭作壬文。文五十九。重文三。共六十二字。一十五句。〗

　　彼走々馬麃。皙皙華華雉位多庶微我師氏憲憲文武可其一之

【右八】〖薛作己文。鄭作庚文。文二十三。重文四。共二十七字。

　　施雲。此鼓最磨滅。不復成文。〗

　　我水既凈。我道既平。我行既止。嘉樹則里。天子永寧。日惟丙申。旭旭杲杲。我其旁導。乘馬既迧。禿攵夏康康。駕彼四黃。左驂々。右驂々。啟戟以奕。汝不執德。幡翰黎黎。斿施施。公謂大來。余及如茲邑。曷不余及。

【右九】〖薛作乙文。鄭作癸文。文七十四。

　　重文七。共八十一字。二十句。

　　施雲。上下磨滅不成文。〗

　　吳人憐亟。朝夕警惕。載西載北。勿掩勿伐。若而出奇。進獻用特。歸格蓺祖。告于大祝。禘嘗受享。致其方藝寓逢中囿。孔庶麀鹿原隰既坦疆理蕃蕃。大田不蒐。君子何求。有謀有始。周爰止於是。（○古文苑一。風雅逸篇三。羅振玉石鼓文箋。《詩紀前集》八。）

【右十】〖薛作癸文。鄭作己文。文七十二。重文一。共七十三字。一十八句。〗

【佹詩】

　　〖《荀子》曰：天下不治。請陳佹詩云雲。與愚亦疑。願聞反辭。其小歌也云云。〗

　　天地易位。四時易鄉。列星隕墜。旦墓晦盲。幽暗登昭。日月下藏。公正無私。反見縱橫。志愛公利。重樓疏堂。無私罪人。憼革二兵。道德純備。讒口將將。仁人絀約。敖暴擅強。天下幽險。恐失世英。龜龍為蝘蜓。鴟梟為鳳凰。比干見刳。孔子拘匡。昭昭乎其知之明也。鬱郁乎其遇時之不祥也。拂乎其欲禮義之大行也。暗乎天下之晦盲也。皓天不復。憂無疆也。千秋必反。古之常也。弟子勉學。天不忘也。聖人共手。時幾將矣。

　　念彼遠方。何其塞矣。仁人絀約。暴人衍矣。忠臣危殆。讒人般矣。璇玉瑤珠。不知佩也。雜布與錦。不知異也。閭娵子奢。莫之媒也。嫫母力父。是之喜也。以盲為明。以聾為聰。以危為安。以吉為凶。鳴呼上天。曷維其同。（○《荀子》賦篇。《詩紀前集》八。又玉燭寶典十二作《荀子》荊楚歌賦。引憘一韻。《類聚》二十四作荀況賦危詩。引鄉、冥、藏、橫、堂、將、強、殃、皇、匡、明、祥、行、盲、佩、異、媒、喜、聰、凶、同二十一韻。《文選》四十五楊雄《解嘲》注作荀卿《雲賦》。引皇一韻。又五十一王褒四子講德論注引媒、喜二韻。《楚辭》七諫洪氏補註引佩一韻。）

【書後賦詩】〖附 〗

　　〖戰國策曰：春申君使人請孫子于趙。孫子為書謝曰：癘人憐王。此不恭之語也。雖然。不可不審察也。因為賦曰：〗

　　逯案。此所賦即佹詩後段。以文字稍異。故附於此。

　　寶珍隋珠。不知佩兮。褘衣與絲。不知異兮。閭姝子奢。莫之媒兮。嫫母求之。又甚喜之兮。以瞽為明。以聾為聰。以是為非。以吉為凶。嗚呼上天。曷惟其中。（○戰國策楚策四。韓寺外傳四。《詩紀前集》八。）

先秦詩卷六

【逸詩】

【支詩】

　　〖《國語》曰：衛彪傒曰：武王克殷。作此詩。以為飫歌。名之曰支。以遺後人。使永監焉。夫禮之立成者為飫。昭明大節而已。少曲與焉。是以為之日惕。欲其教民戒也。〗

　　天之所支。不可壞也。其所壞亦不可支也。（○《國語》周語下。《詩紀前集》九。）

【狸首詩】

　　（禮記鄭注曰：狸首。詩篇名。射義所雲《詩》曰曾孫侯氏是也。）

　　曾孫侯氏。四正具舉。大夫君子。凡以庶士。大小莫處。御于君所。以燕以射。則燕則譽。（○禮記射義。大戴記投壺。《詩紀前集》九。）

【同上】

　　質參既設。執旌既載。干侯既抗。中獲既置。弓既平張。四侯且良。決拾有常。既順乃讓。乃揖乃讓。乃隮其堂。乃節其行。既志乃張。射夫命射。射者之聲。御車之旌。既獲卒莫。（○大戴禮投壺篇。《詩紀前集》九。○逯案。大戴記先載質參既設四句。次載弓既平張以下等句。二者之間。雜有他文。不相連屬。恐非一篇之辭。姑依《詩紀》附此待考。）

【黃竹詩】〖三章 〗

　　〖穆天子傳曰：丙辰。天子游黃台之丘。獵于蘋澤。有陰雨。天子乃休。日中大寒。北風雨雪。有凍人。天子作詩三章以哀民。〗

　　我徂黃竹。□□□□□員閟寒。帝收九行。嗟我公侯。百辟冢卿。皇我萬民。旦夕勿忘。

　　我徂黃竹。□□□□□員閟寒。帝收九行。嗟我公侯。百辟冢卿。皇我萬民。旦夕勿窮。

　　有皎者鴼。翩翩其飛。嗟我公侯。□勿則遷。居樂甚寡。不如遷土。禮樂其民。（○穆天子傳五。《御覽》五百九十二。《詩紀前集》九。又《初學記》卷二引七字。《御覽》十二引一二兩章。又《御覽》九百二十五引飛一韻。）

【祈招詩】

　　〖《左傳》曰：昔穆王欲肆其心。周行天下。將皆必有車轍馬跡焉。祭公謀父作祈招之詩。以止王心。是以獲沒于祗宮。其《詩》曰：〗

　　祈招之愔愔。式昭德音。思我王度。式如玉。式如金。形民之力。而無醉飽之心。（○《左傳》昭公十二年傳。《家語》正論篇。《御覽》六百九。《詩紀前集》九。）

【招詩】

　　〖孟子曰：景公召太師曰：為我作君臣相說之樂。蓋征招角招是也。其《詩》曰：〗

　　畜君何尤。（○孟子二梁惠王篇。《詩紀前集》九作征招角招。）

【無射詩】

　　〖《周書》曰：晉平公使叔譽于周。見太子而與之言。五稱而五窮。歸告公曰：太子晉行年十五。而臣弗能與言。君請歸聲就復與田。師曠曰：不可。請使瞑臣。師曠見太子。三稱三告善。王子曰：請入坐。遂敷席注瑟。師曠歌無射。乃注瑟于王子。王子歌嶠。〗

　　國誠寧矣。遠人來觀。修義經矣。好樂無荒。（○《周書》太子晉解。《書鈔》百六。《御覽》五百七十六。《詩紀前集》九。）

【嶠詩】

　　何自南極。至於北極。絕境越國。弗愁道遠。（○《周書》太子晉解。《詩紀前集》九。）

【轡之柔矣詩】

　　〖《周書》曰：師曠見周太子晉歸。太子賜乘車四馬。曰：太師亦善御之。對曰：御吾未之學也。王子曰：汝不為夫時詩云雲。以是御之。〗

　　馬之剛矣。轡之柔矣。馬亦不剛。轡亦不柔。志氣麃麃。取與不疑。（○《周書》太子晉解。《詩紀前集》九。）

【驪駒詩】

　　〖《漢書》曰：王式為博士。既至止舍中。共持酒肉勞式。式謂歌吹諸生曰：歌驪駒。文穎注曰：其辭雲。〗

　　驪駒在門。僕夫俱存。驪駒在路。僕夫整駕。（○《漢書》王式傳注。《詩紀前集》九。）

【詩】

　　〖《左傳》曰：鄭伯克段于鄢。遂置姜氏于城潁而誓之曰：不及黃泉。無相見也。既而悔之。潁考叔曰：若闕地及泉。隧而相見。其誰曰不然。公從之。公入而賦云云。姜出而賦云云。遂為母子如初。〗

　　大隧之中。其樂也融融。（○《左傳》隱公元年傳。）

　　大隧之外。其樂也泄泄。（○同上）

【白水詩】

　　〖《列女傳》曰：甯戚擊牛角而商歌。甚悲。桓公異之。使管促迎之。甯戚稱曰：浩浩乎白水。管仲不知所謂。不朝五日。而有憂色。其妾笑曰：人已語君矣。古有白水之詩云雲。甯戚之欲得仕國家也。〗

　　浩浩白水。儵儵之魚。君來召我。我將安居。國家未立。從我焉如。（○《列女傳》六。《詩紀前集》九。）

【同上】

　　〖《管子》曰：桓公使管仲求甯戚。甯戚應之曰：浩浩乎。管仲不知。至中食而慮之。婢子曰：公何慮。管仲曰：公使我求甯戚。甯戚應我曰：浩浩乎。吾不識。婢子曰：詩有之云云。甯子其欲室乎。〗

　　浩浩者水。育育者魚。未有室家。而召我安居。（《管子》作而安召我居。○《管子》小問篇。《類聚》三十五。《御覽》五百。《詩紀前集》九。）

【《左傳》引逸詩】

　　翹翹車乘。招我以弓。豈不欲往。畏我友朋。（○《左傳》庄公二十二年傳陳仲敬引。《詩紀前集》九。）

　　我無所監。夏后及商。用亂之故。民卒流亡。（○《左傳》昭公二十六年傳晏子引。《晏子春秋》外篇。《詩紀前集》九。）

　　俟河之清。人壽幾何。兆雲詢多。職競作羅。（○《左傳》襄公八年傳子駟引周詩。《詩紀前集》九。）

　　雖有絲麻。無棄管蒯。雖有姬姜。無棄蕉萃。凡百君子。莫不代匱。（○《左傳》成公九年傳。《詩紀前集》九。）

　　周道挺挺。我心扃扃。講事不令。集人來定。（○《左傳》襄公五年傳。《詩紀前集》九。）

　　禮義不愆。何恤於人言。（○《左傳》昭公四年傳。《漢書》東方朔傳。

　　又匡衡傳。《後漢書》班超傳注。《詩紀前集》九。）

　　淑慎爾止。無載爾偽。（○《左傳》襄公三十年傳。《詩紀前集》九。）

【《論語》引逸詩】

　　巧笑倩兮。美目盼兮。素以為絢兮。

　　棠棣之華。偏其反而。豈不爾思。室是遠而。（○《論語》子罕篇。《詩紀前集》九。）

【禮記引逸詩】

　　昔吾有先正。共言明且清。國家以寧。都邑以成。庶民以生。誰能秉國成。不自為政。卒勞百姓。（○禮記緇衣篇。計紀前集九。又《文選》二十四答何劭詩注作子思子詩。引正、清、寧、成四韻。○《詩紀》雲。下三句見小雅節南山之篇。李善《文選》注引首四句作子思子詩。）

　　相彼盍旦。尚猶患之。（○禮記坊記篇。《詩紀前集》九。○《詩紀》雲。鹽鐵論亦載此。盍旦作鳱旦。月令作鶡鴠。或作渴旦。）

【《家語》引逸詩】

　　皇皇上天。其命不忒。天之以善。必報其德。（○《家語》六本篇。《說苑》權謀篇。《詩紀前集》九。）

【《管子》引逸詩】

　　鴻鵠將將。（○《管子》形勢篇。○逯案。《詩紀》引此作鴻鵠將將。唯民歌之。濟濟多士。殷民化之。然檢《管子》雲。衛命者。君之尊也。受辭者。名之運也。上無事則民自試。抱蜀不言。而廟堂既修。鴻鵠鏘鏘。唯民歌之。濟濟多士。殷民化之。據此。如謂《管子》引詩。則止鴻鵠鏘鏘、濟濟多士兩句。而鴻鵠鏘鏘為逸詩也。又鏘鏘。形勢解篇作將將是。今從之。）

【《墨子》引周詩】

　　王道蕩蕩。不偏不黨。王道平平。不黨不偏。（○《墨子》兼愛篇。○逯案。書洪範篇有此四句。惟不字皆作無。）

【《墨子》引逸詩】

　　必擇所堪。必謹所堪。（○《墨子》所染篇。《詩紀前集》九。）

　　魚水不務。陸將何及。（○《墨子》非攻篇。《詩紀前集》九。）

【《荀子》引逸詩】

　　如霜雪之將將。如日月之光明。（○《荀子》王霸篇。《詩紀前集》九。○逯案。《詩紀》此下尚有為之則存、不為之則亡二句。今依楊倞注只錄前二句。）

　　國有大命。不可以告人。妨其躬身。（○《荀子》臣道篇。《詩紀前集》九。）

　　鳳凰秋秋。其翼若干。其聲若簫。有鳳有凰。樂帝之心。（《荀子》解蔽篇。《類聚》九十九。《御覽》四百六十八、九百十五。《詩紀前集》九。）

　　長夜慢兮。永思騫兮。太古之不慢兮。禮義之不愆兮。何恤人之言兮。（○《荀子》正名篇。《詩紀前集》九。○逯案。前引《左傳》逸詩與此末二句略同。）

　　涓涓源水。不壅不塞。轂既破碎。乃大其輻。事以敗矣。乃重太息。（○《荀子》法行篇。《詩紀前集》九。）

　　墨以為明。狐狸而蒼。（○《荀子》解蔽篇。《詩紀前集》九。）

【《列子》引逸詩】

　　良弓之子。必先為箕。良冶之子。必先為裘。（○《列子》湯問篇。《御覽》七百四十六作《列子》古語。《詩紀前集》九。○逯案。禮記學記雲。良冶之子必學為裘。良弓之子必學為箕。與此稍異。）

【《莊子》引逸詩】

　　青青之麥。生於陵陂。生不布施。死何含珠為。（○《莊子》外物篇。《類聚》八十四、八十五。《白帖》十九。《御覽》四百七十七、五百四十九、八百三、八百三十八。《詩紀前集》九。）

【《呂氏春秋》引逸詩】

　　將欲毀之。必重累之。將欲踣之。必高舉之。（○《呂氏春秋》行論篇。《詩紀前集》九。）

　　君君子則正。以行其德。君賤人則寬。以盡其力。（○《呂氏春秋》愛士篇。《詩紀前集》九。）

　　唯則定國。（○《呂氏春秋》權勛篇。《左傳》僖公九年傳。《詩紀前集》九。）

【戰國策引逸詩】

　　行百里者。半於九十。（○戰國策秦策五。《詩紀前集》九。）

　　大武遠宅不涉。（○戰國策秦策四。《史記》春申君傳。《新序》善謀篇。《詩紀前集》九。）

　　木實繁者披其枝。披其枝者傷其心。大其都者危其君。尊其臣者卑其主。（○戰國策秦策三。《詩紀前集》九。）

　　樹德莫如滋。除害莫如盡。（○戰國策秦策三。《詩紀前集》九。）

【《史記》引逸詩】

　　得人者與。失人者崩。（○《史記》商君列傳。）

【《漢書》引逸詩】

　　四牡翼翼。以征不服。親省邊陲。用事所極。（○《漢書》武帝紀。《詩紀前集》九引起首二句。）

　　九變復貫。知言之選。（《詩紀》雲。變一作辨。○《漢書》武帝紀。《詩紀前集》九。）

【《說苑》引逸詩】

　　綿綿之葛。在於曠野。良工得之。以為絺紵。良工不得。枯死於野。（○《說苑》尊賢篇。《詩紀前集》九。）

【《周禮》注引逸詩】

　　敕爾瞽。率爾眾工。奏爾悲誦。肅肅雝雝。無怠無凶。（○《周禮》春官注。《詩紀前集》九。○逯案。《詩紀》列此為辟雍詩之三。今從卮林別列於此。又周官賈公彥疏曰：瞽人無目而雲敕爾瞽率爾眾工。于義不可。且奏爾悲誦等似逸詩。不知何從而出云云。○逯案。鄭注只來敕也。敕爾瞽以下即逸詩。賈說亦未的。）

【《後漢書》引逸詩】

　　皎皎練絲。在所染之。（○《後漢書》楊終傳。《詩紀前集》九。）

【《晉書》引逸詩】

　　羽觴隨波。（《初學記》波上有流字。《御覽》或同。○《晉書》束皙傳。《初學記》四。《御覽》三十、一百五十八、六百十二。《詩紀前集》九。）

【集韻引逸詩】

　　佞人如（○集韻六脂。《詩紀前集》九。）

先秦詩卷七

【古諺語】

【《六韜》引諺】

　　天下攘攘。皆為利往。天下熙熙。皆為利來。（○《御覽》四百九十六。《詩紀前集》十。）

【《管子》引古言】

　　牆有耳。伏寇在側。（○《管子》君臣篇。《詩紀前集》十。）

【《論語》引南人言】

　　人而無恆。不可以作巫醫。（○《論語》子路篇。）

【孔子《家語》引里語】

　　相馬以輿。相士以居。（○《家語》子路初見篇。《御覽》四百九十五。《詩紀前集》十。）

【禮記引諺】

　　人莫知其子之惡。莫知其苗之碩。（○禮記大學篇。《詩紀前集》十。）

【禮記引南人言】

　　人而無恆。不可以為卜筮。（○禮記緇衣篇。）

【孟子引夏諺】

　　吾王不游。吾何以休。吾王不豫。吾何以助。一游一豫。為諸侯度。（○孟子梁惠王篇。《晏子春秋》內篇。《御覽》五百三十七引越絕書。《詩紀前集》十。）

【孟子引齊人言】

　　雖有智慧。不如乘勢。雖有鎡基。不如待時。（○孟子公孫丑篇。《詩紀前集》十。）

【《左傳》引周諺】

　　山有木工則度之。賓有禮主則擇之。（○《左傳》隱公十一年傳。《御覽》四百九十五。《詩紀前集》十。又《白帖》十引下一句。）

　　匹夫無罪。懷璧其罪。（○《左傳》桓公十年傳。《類聚》八十三、八十四。《御覽》三百四十二、四百九十五。《詩紀前集》十。）

【《左傳》引諺】

　　心苟無瑕。何恤乎無家。（○《左傳》閔公元年傳。《詩紀前集》十。）

　　輔車相倚。唇亡齒寒。（○《左傳》僖公五年傳。《類聚》五十九。《白帖》九。《御覽》三百三、三百六十七、三百六十八、四百五十一、四百九十五。《詩紀前集》十。）

　　高下在心。川澤納污。山藪藏疾。瑾瑜匿瑕。國君含垢。（○《左傳》宣公十五年傳。《御覽》四百九十五。《詩紀前集》十。○《詩紀》雲。《漢書》亦引此。無高下在心一句。）

　　民之多幸。國之不幸。（○《左傳》宣公十六年傳。《詩紀前集》十。）

　　非宅是卜。惟鄰是卜。（○《左傳》昭公三年傳。《初學記》二十四。《御覽》一百五十七、一百八十。《詩紀前集》十。）

　　狼子野心。（○《左傳》宣公七年傳。《御覽》七百二十九。）

　　老將知而耄及之。（○《左傳》昭公元年傳。）

　　臣一主二。（○《左傳》昭公十三年傳。《詩紀前集》十。）

　　無過亂門。（○《左傳》昭公十九年傳。《詩紀前集》十。○逯案。《左傳》昭公二十二年傳引人有言曰唯門之無過。《國語》周語引人有言曰無過亂人之門。均屬一諺而小異。）

　　室于怒市於色。（《御覽》作怒於室而色於市。○《左傳》昭公十九年傳。《御覽》一百七十四。《詩紀前集》十。）

　　唯食忘憂。（○《左傳》昭公二十八年傳。○《詩紀前集》十。○《詩紀》雲。《國語》作唯食可以忘憂。）

　　民保于信。（○《左傳》定公十五年傳。《詩紀前集》十。）

【《左傳》引古人言】

　　心則不競。何憚于病。（○《左傳》僖公七年傳。《詩紀前集》十。）

　　畏首畏尾。身其餘幾。（○《左傳》文公十七年傳。《詩紀前集》十。）

　　雖鞭之長。不及馬腹。（○《左傳》宣公十五年傳。《詩紀前集》十。）

　　殺老牛莫之敢屍。（○《左傳》成公十七年傳。《詩紀前集》十。）

　　挈瓶之知。守不假器。（○《左傳》昭公七年傳。《詩紀前集》十。）



　　鹿死不擇音。（○《左傳》文公十七年傳。《詩紀前集》十。）

【《左傳》引上國言】

　　不索何獲。（○《左傳》昭公二十七年傳。）

【《國語》引諺】

　　獸惡其網。民惡其上。（○《國語》周語。《御覽》八百三十四。《詩紀前集》十。）

　　眾心成城。眾口鑠金。（○《國語》周語。《御覽》四百九十五、五百七十五。《詩紀前集》十。）

　　從善如登。從惡如崩。（○《國語》周語。《詩紀前集》十。）

　　黍稷無成。不能為榮。黍不為黍。（《御覽》無不為黍三字。）不能蕃朊。（《國語》作廡。《御覽》作蕪。）稷不為稷。（《御覽》無不為稷三字。）

　　不能繁殖。所生不疑。惟德之基。（○《國語》晉語。《御覽》四百九十五。《詩紀前集》十。）

　　狐埋之而狐搰之。是以無成功。（○《國語》吳語。《詩紀前集》十。）

　　觥飯不及壺餮。（○《國語》越語。《詩紀前集》十。）

【《國語》引人言】

　　兄弟讒鬩。侮人百里。（○《國語》周語。《詩紀前集》十。）

　　兵在其頸。（○《國語》周語。《詩紀前集》十。）

　　佐雝者嘗焉。佐斗者傷焉。（○《國語》周語。《詩紀前集》十。）

　　禍不好不能為禍。（○《國語》周語。《詩紀前集》十。）

【《墨子》引古語】

　　唇亡則齒寒。（○《墨子》非攻篇。○案此與《左傳》所引小異。）

　　謀而不得。則以往知來。（○《墨子》非攻篇。）

　　君子不鏡于水而鏡於人。鏡于水見面之容。鏡於人則知吉與凶。（○《墨子》非攻篇。《類聚》八。《白帖》二。《御覽》五十八。）

【《莊子》引野語】

　　聞道百以為莫已若。（○《莊子》秋水篇。《詩紀前集》十。）

　　眾人重利。廉士重名。賢士尚志。聖人貴精。（○《莊子》刻意篇。《詩紀前集》十。）

【《荀子》引古言】

　　衣與繆與。不女聊。（○《荀子》子道篇。《詩紀前集》十。）

【《荀子》引民語】

　　欲富乎。忍恥矣。傾絕矣。故舊矣。與義分背矣。（○《荀子》大略篇。《詩紀前集》十。）

【《荀子》引語】

　　流丸止於甌臾。流言止於知者。（○《荀子》大略篇。《詩紀前集》十。）

　　淺不可與測深。愚不足與謀知。坎井之鼃。不可與語東海之樂。（○荀子正論篇。）

【晏子引諺言】

　　鼠社不可薰。（○《晏子春秋》外篇。）

【晏子引語】

　　言發於爾。不可止於遠。行存于身。不可掩于眾。（○《晏子春秋》外篇。）

【《列子》引古語】

　　生相憐。死相捐。（○《列子》楊朱篇。《詩紀前集》十。）

　　人不婚宦。情慾失半。人不衣食。君臣道息。（○《列子》楊朱篇。《詩紀前集》十。）

【《列子》引周諺】

　　田父可坐殺。（○《列子》楊朱篇。《詩紀前集》十。）

【慎子引諺】

　　不聰不明。不能為王。不瞽不聾。不能為公。（○《御覽》四百九十六。困學紀聞十。《詩紀前集》十。）

【韓非子引鄙諺】

　　長袖善舞。多財善賈。（○韓非子五蠹篇。《類聚》四十三。《御覽》五百七十四、八百二十九。）

　　莫眾而迷。（○韓非子內儲說上。）

　　佣自賣。哀而不售。士自譽。辨而不信。（○《御覽》八百二十八。）

【韓非子引古諺】

　　為政若沐也。雖有棄發之費而有長發之利也。（○意林一。《御覽》三百九十五。）

【韓非子引先聖諺】

　　不躓于山。而躓于垤。（○韓非子六反篇。）

　　規有摩而水有波。我欲更之。無奈之何。（○韓非子八說篇。）

【韓非子引古語】

　　奔車之上無仲尼。復舟之下無伯夷。（○韓非子安危篇。《御覽》四百三十引殷康明慎、四百五十九引《淮南子》。《詩紀前集》十。）

【商子引諺】

　　蠹眾而木折。隙大而牆壞。（商子修權篇。意林四。）

【商子引語】

　　愚者暗于成事。智者見於未萌。（○商子更法篇。《御覽》四百九十六引商君書。）

【鄒子引古語】

　　截趾適履。孰雲其愚。何與斯人。追欲喪軀。（○古今諺。《詩紀前集》十。）

【《呂氏春秋》引鄙諺】

　　居者無載。行者無埋。（○《呂氏春秋》知接篇。《詩紀前集》十。）

　　黃金累千。不如一賢。（○《初學記》十七引《呂氏春秋》。）

【尉繚子引諺】

　　千金不死。百金不刑。（○尉繚子將理篇。）

【魯連子引諺】

　　百足之蟲。三斷不蹶。（○意林一。《文選》五十二六代論注。《御覽》九百四十四、九百四十八。《詩紀前集》十。）

　　心誠憐。白髮玄。情不怡。艷色媸。（○風雅遺篇六。《詩紀前集》十。）

【鬼穀子引古語】

　　女愛不蔽席。男歡不盡輪。（古今諺雲。戰國策。寵女不敝席。寵臣不敝軒。《詩紀》同。○古今諺。《詩紀前集》十。）

【《孔叢子》引遺諺】

　　堯舜千鍾。孔子百觚。子路嗑嗑。尚飲十榼。（○《孔叢子》儒道篇。《書鈔》百四十八。《類聚》二十五、七十二。《御覽》四百六十六、七百六十一、八百四十五。《詩紀前集》十。又《論衡》語增篇引觚一韻。《白帖》五引第一句。）

【戰國策引諺】

　　見君之乘下之。見杖起之。（○戰國策楚策。《詩紀前集》十。）

　　以書為御者。不盡馬之情。以古制今者。不達事之變。（○戰國策趙策。《詩紀前集》十。）

　　厚者不損人以自益。仁者不危軀以要名。（《詩紀》有也字。○戰國策燕策。《詩紀前集》十。）

【戰國策引鄙語】

　　見兔而顧犬。未為晚也。亡羊而補牢。未為遲也。（《新序》作亡羊而補牢未為遲。見兔而呼狗未為晚。○戰國策楚策。《新序》雜事篇。《御覽》四百九十五、九百七。《詩紀前集》十。）

　　借車者馳之。借衣者被之。（○戰國策趙策。《詩紀前集》十。）

　　寧為雞口。無為牛后。（○戰國策韓策。《史記》蘇秦列傳。《類聚》二十五。《御覽》四百六十、四百九十五、八百九十八。《詩紀前集》十。○《顏氏家訓》曰：按延篤戰國策音義曰：屍。雞中之主。從。牛子也。然則口當為屍。后當為從。俗寫誤也。○逯案。《史記》索隱引戰國策與顏氏同。）

【戰國策引語】

　　戰勝而國危者。物不斷也。功大而權輕者。地不入也。（○戰國策秦策。《詩紀前集》十。）

　　騏驥之衰也。駑馬先之。孟賁之倦也。女子勝之。（○戰國策齊策。《詩紀前集》十。）

　　厲疾憐王。（○戰國策楚策。《詩紀前集》十。）

　　強者善。弱者不能自守。（○戰國策趙策。）

　　仁不輕絕。智不輕怨。（○戰國策燕策。《新序》雜事篇。《詩紀前集》十。）

【《史記》引諺】

　　死者復生。生者不愧。（○《史記》趙世家。計紀前集十。）

　　蓬生麻中。不扶自直。白沙在泥。與之皆黑。（○《史記》三王世家褚先生引。《書鈔》百五十八引大戴禮。《類聚》八十二引曾子。《詩紀前集》十。○《詩紀》雲。魯子書作諺曰：）

　　力則任鄙。智則樗里。（○《史記》樗裡子傳引秦人諺。《詩紀前集》十。）

【《史記》引語】

　　狡兔死。良狗烹。高鳥盡。良弓藏。敵國破。謀臣亡。（○《史記》淮陰侯傳韓信引人言。○逯案。韓非子說儲下。太宰嚭遺大夫種曰：狡兔盡則良犬烹。敵國滅則謀臣亡。又《漢書》蒯通傳。通欲說韓信令背漢。引語曰：野禽殫。走犬烹。敵國破。謀臣亡。知此語始自太宰嚭。輾轉成為習語。故有繁簡文字之異。今依《史記》錄之。）

【新書引周諺】

　　君子重襲。小人無由入。正人十倍。雅辟無由來。（新書客經篇：《詩紀前集》十。）

　　囊漏貯中，（○新書春秋篇。文心雕龍書記篇。長短經大體篇。《詩紀前集》十。）

【附】

【金樓子引殷紂時語】

　　車行酒。騎行炙。百二十日為一夜。（○金樓子箴戒篇。）

【金樓子引古語】

　　寧得一把五加。不用金玉滿車。寧得一斤地榆。不用明月寶珠。（○金樓子志怪篇。潛確類書九十八引東華真人煮石經。○逯案。《詩紀》此篇作魯定公記載古語。）

【妝台記序引春秋時諺】

　　夏姬得道。雞皮三少。（○西溪叢話下引宇文士及妝台記序。）

全漢詩卷一

　　漢高帝劉邦

　　〖邦。字季。沛豐邑中陽里人。初為泗上亭長。秦二世元年。起兵。稱沛公。明年。楚懷王以為碭郡長。封武安侯。以子嬰元年西入關。立為漢王。都南鄭。以漢五年破項羽。即皇帝位。都長安。漢十二年卒。年五十三。謚曰高皇帝。〗

【歌詩二首】〖從《漢書》藝文志〗

【大風】〖《史記》又名三侯之章。〗

　　〖《漢書》曰：十二年冬。上破布軍于會缶。布走。令別將追之。上還。過沛。留。置酒沛宮。悉召故人父《老子》弟佐酒。發沛中兒得百二十人。教之歌。酒酣。上擊築自歌曰：〗

　　大風起兮雲飛揚。威加海內兮歸故鄉。安得猛士兮守四方。（○《漢書》高帝紀。《史記》高祖紀。《文選》二十八。《史記》樂書三侯之章下司馬貞索隱。《書鈔》一百六。《類聚》四十三。《白帖》十八。《御覽》八、八十七、二百四十一、五百三十九、五百九十一。《樂府詩集》五十八。《詩紀》一。又魏志蔣濟傳作高祖引方一韻。倭名《類聚》一引揚一韻。）

【鴻鵠】〖《樂府詩集》作楚歌。〗

　　〖《漢書》曰：上欲廢太子。立戚夫人子趙王如意。漢十二年。上從破布歸。疾益甚。愈欲易太子。及宴。置酒。太子侍。四人者從太子。年皆八十有餘。鬚眉皓白。衣冠甚偉。為壽已畢。趨去。上目送之。召戚夫人指視曰：我欲易之。四人為之輔。羽翼已成。難動矣。戚夫人泣涕。上曰：為我楚舞。吾為若楚歌。歌曰：〗

　　鴻鵠高飛。一舉千里。羽翼就。橫絕四海。橫絕四海。又可奈何。雖有矰繳。尚雲。安所施。（○《漢書》張良傳。《史記》留侯世家。《書鈔》一百六。《白帖》二十九。歷世《真仙體道通鑒》十。《樂府詩集》八十三。《文選》補遺三十五。廣《文選》十四。《詩紀》一。○逯案。《白帖》所引有兮字。更合楚歌體。其所據書。當為《楚漢春秋》。史通曰：劉氏初興。書惟陸賈而已。子長述楚漢之事。專據此書。然觀遷之所載往往與舊不同。如酈生之初謁沛公。高祖之長歌鴻鵠。非惟文句有別。遂乃事理皆殊云云。可為確證。）

　　楚霸王項羽

　　〈羽名籍。一字子羽。下相人。楚將項燕孫。秦二世元年。從季父梁起兵。為裨將。二年。楚懷王以為次將。封魯公。三年。拜上將軍。漢元年。自立為西楚霸王。都彭城。五年。兵敗走烏江。自刎死。年三十一。〉

【歌】

　　〖《漢書》曰：高祖圍項羽垓下。是夜聞漢軍皆楚歌。驚曰：漢已得楚乎。起飲帳中。有美人名虞常從之。駿馬名騅。常騎之。乃悲歌慷慨。自為歌曰：〗

　　力拔山兮氣蓋世。時不利兮騅不逝。騅不逝兮可奈何。虞兮虞兮奈若何。（○《漢書》項羽傳。《史記》項羽本紀。《御覽》八十七、五百七十。《樂府詩集》五十八作力拔山操。《文選》補遺三十五作垓下帳中歌。《詩紀》二作垓下歌。○逯案。《文選》補遺與《詩紀》標題各異。然皆涉杜撰。今從《漢書》只曰歌。《樂府詩集》引琴集雲。力拔山操。項羽所作也。則此歌曰操。亦後起之名。）

　　美人虞

　　〈虞。項王幸姬。括地誌雲。虞姬墓在濠州定遠縣東六十里。〉

【和項王歌】

　　〖《史記》曰：項王夜起。飲帳中。有美人名虞。常幸從。駿馬名騅。常騎之。於是項王乃悲歌慷慨。自為詩。歌數闋。美人和之。〗

　　漢兵已略地。四方楚歌聲。大王意氣盡。賤妾何樂生。（○《史記》項羽本紀正義引《楚漢春秋》。《詩紀》二。○逯案。四方。《詩紀》作四面。何樂。《詩紀》作何聊。今據正義改正。）

　　四皓

　　〈四皓者。用里先生、綺里季夏、黃公、東園公。皆河內之枳人。秦世隱商山。〉

【歌】

　　崔琦四皓頌曰：昔南山四皓者。蓋甪里先生、綺里季夏、黃公、東園公是也。秦之博士。遭世暗昧。道滅德消。坑黜儒術。詩書是焚。於是四公退而作歌曰：

　　莫莫高山。深谷逶迤。曄曄紫芝。可以療飢。唐虞世遠。吾將何歸。駟馬高蓋。其憂甚大、富貴之畏人兮。不若貧賤之肆志。（樂府作而輕世。《文選》補遺同。廣《文選》作之輕世。《詩紀》雲。一作富貴而畏人。不如貧賤而輕世。○《御覽》五百七十三引崔琦曰皓頌。《樂府詩集》五十八誤作崔鴻四皓歌。《御覽》五百七引《高士傳》。環宇記一百四十引《高士傳》。《御覽》一百六十八引皇甫謐《帝王世紀》。《文選》補遺三十五作采芝歌。事類賦歌賦。苕溪漁隱叢話後集一。文章正宗二十九作紫芝歌。草堂詩箋八注、十一注。廣《文選》十四作采芝歌。《詩紀》二作紫芝歌。注。一作四皓歌。又《書鈔》一百六崔琦四皓頌引夷、飢、歸三韻。）

【采芝操】〖《詩紀》雲。一作紫芝歌。〗

　　〖《樂府詩集》曰：琴集曰：采芝操。四皓所作也。古今樂錄曰：南山四皓隱居。高祖聘之。四皓不甘。仰天嘆而作歌。案《漢書》曰：四皓皆八十餘。鬚眉皓白。故謂之四皓。即東園公、綺里季夏、黃公、甪里先生也。崔鴻曰：四皓為秦博士。遭世暗昧。坑黜儒術。於是退而作此歌。亦謂之四皓歌。二說不同。未知孰是。○逯案。琴集此操。與前篇實為一作。特刪取稍異耳。《詩紀》從《樂府詩集》。此在前。今改附於后。〗

　　皓天嗟嗟。深谷逶迤。樹木莫莫。高山崔嵬。嚴居穴處。以為幄茵。曄曄紫芝。可以療飢。唐虞往矣。吾當安歸。（○《樂府詩集》五十八引琴集。廣《文選》十四。《詩紀》二。）

　　戚夫人

　　〈夫人。高帝姬。定陶人。生趙隱王如意。如意高帝所愛。幾於立為太子。惠帝元年。呂后害之。〉

【舂歌詩】〖紀雲。一作永巷歌。〗

　　〖《漢書》曰：呂後為皇太后。乃令永巷囚戚夫人。髡鉗衣赭衣。令舂。戚夫人舂且歌曰云云。太后聞之。大怒。召趙王殺之。遂斷夫人手足。去眼薰耳。飲暗。使居鞠域中。名曰人彘。〗

　　子為王。母為虜。終日舂薄暮。常與死為伍。相離三千里。當誰使告女。（○《漢書》外戚傳。《御覽》百三十六、百四十四、五百七十。《樂府詩集》八十四。《詩紀》二。）

　　趙王劉友

　　〈友。高帝子。十一年立為淮陽王。趙隱王如意死。孝惠元年。徙友王趙。凡立十年。高后三年幽死。〉

【歌】〖《詩紀》作幽歌。〗

　　〖《漢書》曰：孝惠時。友以諸呂女為后。不愛。愛它姬。諸呂女讒之於太后。太后怒。召趙王置邸。令衛圍守之。趙王餓。乃作歌。遂幽死。以民禮葬之長安。〗

　　諸呂用事兮劉氏微。迫脅王侯兮彊授我妃。我妃既妒兮誣我以惡。讒女亂國兮上曾不寤。我無忠臣兮何故棄國。自快中野兮蒼天與直。于嗟不可悔兮寧早自賊。為王餓死兮誰者憐之。呂氏絕理兮托天報仇。（○《漢書》高五王傳趙王傳。《史記》呂后本紀。《樂府詩集》八十四。《詩紀》一。又《御覽》百五十一引危、妃、惡、寤四韻。）

　　城陽王劉章

　　〈章。齊悼惠王肥之子。高帝之孫。高后稱制。封為朱虛侯。高后崩。以平諸呂迎立文帝功。封城陽王。孝文二年卒。謚曰景。〉

【耕田歌】〖《詩紀》雲。耕一作種。〗

　　〖《史記》曰：趙王友入朝。幽死於邸。三趙王皆廢。高后立諸呂為三王。擅權用事。朱虛侯年二十。有氣力。忿劉氏不得職。嘗入侍高後燕飲。高后令為酒吏。章自請曰：臣。將種也。請以軍法行酒。高后曰：可。酒酣。章進飲歌舞。已而曰：請為太后言耕田歌云云。高后默然。〗

　　深耕穊種。立苗欲疏。非其種者。鋤而去之。（○《史記》齊悼惠王世家。《漢書》齊悼惠王傳。風俗通怪神篇。《御覽》四百三十四、七百六十四、八百二十二。《文選》補遺三十五。事類賦斂篇注。《詩紀》一。）

　　漢武帝劉徹

　　〈徹。景帝中子。四年。封膠東王。七年。立為皇太子。后三年正月即位。在位五十四年。后元二年卒。年七十一。有集二卷。〉

【瓠子歌】

　　〖《漢書》武帝紀曰：元封二年四月。作瓠子歌。溝洫志曰：上既封禪。乃使汲仁、郭昌發卒數萬人。塞瓠子決河。於是上以用事萬里沙。則還自臨決河。湛白馬玉璧。令群臣從官自將軍以下皆負薪實決河。是時東郡燒草。以故薪柴少。而下淇園之竹以為揵。上既臨河決。悼功之不成。乃作歌曰：〗

　　瓠子決兮將奈何。浩浩洋洋兮慮殫為河。殫為河兮地不得寧。功無已時兮吾山平。吾山平兮鉅野溢。魚弗郁兮柏冬日。正道馳兮離常流。蛟龍騁兮放遠遊。歸舊川兮神哉沛。不封禪兮安知外。皇謂河公兮何不仁。泛濫不止兮愁吾人。齒桑浮兮淮泗滿。久不反兮水維緩。（○《漢書》溝洫志。《史記》河渠書。《水經注》瓠子河注。《樂府詩集》八十四。《文選》補遺三十五。廣《文選》十四。《詩紀》一。又《類聚》四十三引何、河、寧、平、溢、日六韻。環宇記十三引溢、日二韻。韻補三引游一韻。）

　　河湯湯兮激潺湲。北渡回兮迅流難。搴長筊兮湛美玉。河公許兮薪不屬。薪不屬兮衛人罪。燒蕭條兮噫乎何以御水。隤林竹兮揵石菑。宣防塞兮萬福來。（○《漢書》溝洫志。《史記》河渠書。水經二十四。《樂府詩集》八十四。《文選》補遺三十五。廣《文選》十四。《詩紀》一。又《書鈔》八十九引一句。）

【秋風辭】

　　〖漢武帝故事曰：上行幸河東。祠後土。顧視帝京。欣然中流。與群臣飲燕。上歡甚。乃自作秋風辭曰：〗

　　秋風起兮白雲飛。草木黃落兮雁南歸。蘭有秀兮菊有芳。懷佳人兮不能忘。泛樓船兮濟汾河。橫中流兮揚素波。簫鼓鳴兮發棹歌。歡樂極兮哀情多。少庄幾時兮奈老何。（○《文選》四十五。《御覽》五百七十、五百九十一併引《漢書》。《樂府詩集》八十四引漢武帝故事。合璧事類外集五十八引正本《漢書》本紀。《詩紀》一。又《書鈔》百六引漢武故事。錄河、波、歌、多四韻。《後漢書》馬融傳注引歌一韻。《文選》十三雪賦注引忘一韻。又十六別賦注引歌一韻。《御覽》九引飛、歸、河、波四韻。又七百六十八作武帝汾歌。引河、波二韻。○逯案。此辭《御覽》數引皆曰《漢書》。合璧事類且謂出正本《漢書》。殊怪。事類謂案正本《漢書》本紀。天漢元年三月。上行幸河東。祀後土云云。秋風而曰三月。顯有誤字。考《漢書》。帝幸汾陰凡六次。然皆不在秋。惟郊祀志稱。夏六月中。汾陰巫錦為民祠魏睢後土營旁。見地如釒句狀。掊視得鼎。吏告河東太守勝。勝以聞之。乃以禮祀迎鼎至甘泉。從行上薦之云云。據武紀。事在元鼎四年。得鼎既在六月中。並經遣使驗問。則帝之河東當值秋時。秋風辭其即此行之作乎。）

【天馬歌】

　　〖《漢書》武帝紀。元鼎四年六月。得寶鼎後土祠旁。秋。馬生渥窪水中。作寶鼎天馬之歌。《史記》曰：嘗得神馬渥窪水中。複次以為太一之歌。歌曲曰：〗

　　太一貢兮天馬下。沾赤汗兮沫流赭。騁容與兮跇萬里。今安匹兮龍為友。（○《史記》樂書。《詩紀》一。又韻補三引里、友二韻。○逯案。此與郊祀天馬歌文字稍異。故別入武帝集。）

【西極天馬歌】〖廣《文選》作蒲梢天馬歌。《詩紀》同。〗

　　〖《漢書》武帝紀曰：太初四年。斬大宛王首。獲汗血馬來。作西極天馬之歌。《史記》曰：後代大宛得千里馬。馬名蒲梢。次作以為歌。歌《詩》曰：〗

　　天馬徠從西極。經萬里兮歸有德。承靈威兮降外國。涉流沙兮四夷服。（○《史記》樂書。《白帖》十六。廣《文選》十四。《詩紀》一。○逯案。此與郊祀天馬歌文字稍異。故別入武帝集。）

【李夫人歌】

　　〖《漢書》曰：夫人早卒。帝思念不已。方士齊人少翁言能致其神。乃夜張燈燭。設帷帳。陳酒肉。而令帝居帷帳。遙望見好女如李夫人之貌。還幄坐而步。又不得就視。帝愈益相思悲感。為作詩。令樂府諸家弦歌之。〗

　　是邪非邪。立而望之。偏何姍姍其來遲。（《搜神記》作偏娜娜何冉冉其來遲。《類聚》同。○《漢書》外戚傳。《搜神記》二。《類聚》四十三。《文選》五十八哀永逝文注。《御覽》百四十四。《樂府詩集》八十四。《詩紀》一。○集氏筆乘雲。武帝李夫人歌。是邪非邪。立而望之。翩何姍姍其來遲。之與遲一韻。許顗詩話雲。立而望之偏。是退之走馬看來立不正之所祖也。以偏字屬上。不惟與韻不葉。立而望之偏。是何語邪。○逯案。焦說是也。又《類聚》此歌引《漢書》。與今本《漢書》絕異。與《搜神記》則同。未悉所據為何本也。）

【思奉車子侯歌】〖《詩紀》作思車子侯歌。原在外集。今編入武帝集。〗

　　〖洞仙傳曰：車子侯者。扶風人。漢武帝愛其清凈。稍遷其位至侍中。一朝語家雲。我今補仙官。此春應去。至夏中當暫還。還少時復去。如其言。武帝思之。乃作歌曰云云。○逯案。《漢書》霍去病傳。去病薨。子嬗嗣。嬗字子侯。上愛之。幸其壯而將之。為奉車都尉。從封泰山而薨。子侯之薨。又見郊祀志。《類聚》五十六引武帝集曰：奉車子侯暴病。一日死。上甚悼之。乃自為歌詩。《初學記》十八引漢武帝與秦車子侯家詔曰：春。時子侯于北館。與家別。又文心雕龍哀弔篇曰：暨武帝封禪。而霍子侯暴亡。帝傷而作詩。亦哀辭之類也。及漢汝陽王亡。崔瑗哀辭始變前式。又卒章五言。頗似歌謠。亦仿佛乎漢武也。洞仙傳作車子侯。《初學記》作秦車子侯。則文字有脫誤也。〗

　　嘉幽蘭兮延秀。蕈妖淫兮中溏。華斐斐兮麗景。風徘徊兮流芳。皇天兮無慧。至人逝兮仙鄉。天路遠兮無期。不覺涕下兮沾裳。（○《雲笈七籤》百十洞仙傳。《詩紀外集》一。又《書鈔》十九引《漢書》錄起首一句。）

【柏梁詩】

　　〖東方朔別傳日。孝武元封三年。作柏梁台。詔群臣二千石有能為七言者。乃得上坐。〗

　　日月星辰和四時。驂駕駟馬從梁來。郡國士馬羽林材。總領天下誠難治。和撫四夷不易哉。刀筆之吏臣執之。撞鐘伐鼓聲中詩。宗室廣大日益滋。周衛交戟禁不時。總領從官柏梁台。平理請讞決嫌疑。修飾輿馬待駕來。郡國吏功差次之。乘輿御物主治之。陳粟萬石揚以箕。徼道宮下隨討治。三輔盜賊天下危。盜阻南山為民災。外家公主不可治。椒房率更領其材。蠻夷朝賀常會期，柱枅欂櫨相枝持。枇杷橘栗桃李梅。走狗逐兔張罘罳。齒妃女唇甘如飴。迫窘詰屈幾窮哉。（東方朔○《類聚》五十六。古文苑四。《詩紀》一。又書少五十引大將軍鎮撫四夷者也一句、五十三引台一韻、五十四引來一韻持一韻。匡謬正俗七引時、來、怠三韻。《初學記》十二引來一韻。《御覽》三百五十二引東方朔傳引時一韻、九百六十六引梅一韻、九百七十引梅一韻。○逯案。《詩紀》從章樵本古文苑。各官下附以人名。今據韓本刪之。顧炎武日知錄據史漢紀傳年表。辨此詩年代官人皆相牴牾。因定為後世依托。然考《漢書》武帝紀。于建元六年即出大司農一官名。與此牴牾相同。吾人如信班書。不得獨疑此詩。且此詩出東方朔別傳。此別傳即班書朔傳所本也。）

　　枚乘

　　〈乘。字叔。淮陰人。為吳王濞郎中。去之梁。景帝平七國。召拜弘農都尉。以疾去官。復游梁。后歸淮陰。武帝即位。征入都。道卒。有集二卷。〉

【歌】〖乘作七發。系此歌。〗

　　麥秀蔪兮雉朝飛。向虛壑兮背枯槐。依絕區兮臨回溪。（○《文選》三十四。《書鈔》一百六。）

　　淮南王劉安

　　〈安。淮南王長之子。高帝之孫。孝文八年。封阜陵侯。十六年。封淮南王。孝武元朔五年。削地五縣。元狩元年。謀反自殺。有集二卷。〉

【八公操】〖一曰淮南操。〗

　　〖古今樂錄曰：淮南好道。正月上辛。八公來降。王作此歌。〗

　　煌煌上天照下土兮。知我好道公來下兮。公將與予生毛羽兮。超騰青雲蹈梁甫兮。觀見瑤光過北斗兮。馳乘風雲使玉女兮。含精吐氣嚼芝草兮。悠悠將將天相保兮。（○《樂府詩集》五十八。廣《文選》十四。《詩紀》一。又《搜神記》一作淮南操。引海、下、羽、甫、斗、女六韻。《御覽》五百七十三引海、下、羽、甫、斗、女六韻。○逯案。《論衡》道虛篇雲。八公之傳。欲示神奇。此操蓋出八公傳。干寶搜神即據之也。）

　　司馬相如

　　〈相如。字長卿。蜀郡成都人。以貲為郎。事景帝為武騎常侍。病免。客游梁。后歸蜀。武帝召復為郎。拜中郎將。坐事免。尋拜孝文園令。病免。元狩五年卒。有集二卷。〉

【歌】〖相如美人賦。系此歌。〗

　　獨處室兮廓無依。思佳人兮情傷悲。彼君子兮來何遲。日既墓兮華色衰。敢托身兮長自私。（《書鈔》作以自知。○《書鈔》一百六。《類聚》十八。《初學記》十九。《御覽》五百七十三。）

【琴歌二首】

　　〖玉台新詠有序曰：司馬相如游臨邛。富人卓王孫有女文君新寡。竊于壁間窺之。相如鼓琴歌挑之曰：〗

　　鳳兮鳳兮歸故鄉。遨遊四海求其皇。時未通遇無所將。何悟今夕升斯堂。有艷淑女在此方。室邇人遐毒我腸。何緣交頸為鴛鴦。（樂府此下有胡頡頑兮共翱翔一句。《詩紀》同。○玉台新詠九。《書鈔》一百六。《御覽》五百七十三。《樂府詩集》六十。黃氏集千家注杜工部詩補遺一琴台詩注。《詩紀》二。又《類聚》四十三引鄉、皇、房、鴦四韻。黃氏集千家注杜工部詩六客居詩注引鄉、皇二韻。）

　　皇兮皇兮從我棲。得托字尾永為妃。交情通體心和諧。中夜相從知者誰。雙興俱起翻高飛。無感我心使余悲。（○玉台新詠九。《樂府詩集》六十。黃氏集千家注杜工部詩補遺一琴台詩注。《詩紀》二。又《類聚》四十三引棲、妃、諧、誰四韻。錦繡萬花谷十八引棲、妃二韻。○逯案。此歌殆兩漢時琴工假托為之。姑附此俟考。）

　　東方朔

　　〈朔。字曼倩。平原厭次人。武帝初。年二十二。待詔公車。尋待詔金馬門。為常侍郎。拜大中大夫。給事中。被劾。免為庶人。待詔宦者署。復為中郎。有集二卷。〉

【歌】

　　〖《史記》曰：朔行殿中。郎謂之曰：人皆以先生為狂。朔曰：如朔等所謂避世于朝廷間者也。古之人乃避世于深山中。時坐席中。酒酣。據地歌曰：〗

　　陸沉于俗。避世金馬門。宮殿中可以避世全身。何必深山之中蒿廬之下。（○《史記》滑稽列傳。《書鈔》一百六。○逯案。此歌門、身、下三字不韻。在漢殊為罕例。北《齊書》四十五樊遜傳雲。遜常服東方朔之言。陸沉世俗。避世金馬。何必深山蒿廬之下云云。似以馬、下為韻。今本殆衍門字。）

【嗟伯夷】

　　窮隱處兮窟穴自藏。與其隨佞而得志兮。不若從孤竹于首陽。（○《書鈔》百五十八。唐類函十四。）

【七言】

　　折羽翼兮摩蒼天。（○《文選》二十二芙蓉池作注）

【六言】

　　合樽促席相娛。（○《文選》四蜀都賦注。）

　　計策棄捐不收。（○《文選》二十一詠史詩注。）

　　李延年

　　〈延年。中山人。故倡也。坐法腐刑。給事狗監中。善歌為變新聲。所造詩謂之新聲曲。女弟李夫人得幸于武帝。延年由是貴。為協律都尉。征和三年卒。〉

【歌】

　　〖《漢書》曰：李延年性知音。善歌舞。武帝愛之。延年侍上。起舞。歌曰云云。上嘆息曰：世豈有此人乎。平陽主因言延年有女弟。上召見之。實妙麗善舞。由是得幸。〗

　　北方有佳人。絕世而獨立。一顧傾人城。再顧傾人國。寧不知傾城與傾國。佳人難再得。（○《漢書》外戚傳。玉台新詠一。《類聚》十八、四十三。《初學記》十、十九。《白帖》七。《文選》二十一秋胡詩注。古籍叢殘石室本《文選》西京賦注。《御覽》百三十六、百四十四、三百八十、三百八十一、五百十七、五百七十四。事類賦舞賦。草堂詩箋十六佳人詩注。《文選》補遺三十五作佳人歌。《詩紀》二。○劉子卷三辨樂篇。袁注云。延年者。李延年也。姿顏色艷。武帝嬖之。任為協律都尉。帝令造新聲。延年于坐起舞而歌曰：南國有佳人。美者顏如玉。一顧傾人城。再顧傾人國。不惜傾城國。佳人不再得。武帝寵之。問左右曰：天下更有美人乎。對曰：延年有一妹。極端正。姿容絕代。帝即詔之。美貌無匹。遂納為夫人。時人語曰：一雌復一雄。雙飛入紫宮。○逯案。袁注殆憑記憶。未嘗一檢《漢書》。又一雌復一雄。本苻堅時諺。所以刺慕容氏者。袁氏亦竟誤歸延年。馮氏《詩紀》、楊氏古詩存目皆沿其誤。）

　　商丘成

　　〈成。武帝征和二年。為大鴻臚。戾太子兵變。以獲反將張光功。封秺侯。〉

【醉歌】

　　〖《漢書》曰：延和二年七月。癸巳封。四年。后二年。坐為詹事侍祠孝文廟。醉歌堂下曰云云。大不敬。自殺。〗

　　出居安能鬱郁。（○《漢書》景武昭宣元成功臣表。）

全漢詩卷二

　　韋孟

　　〈孟。魯國鄒人。家本彭城。景帝時。為楚元王傅。〉

【諷諫詩】

　　〖《漢書》曰：孟為元王傅。傅子夷王及孫王戊。戊荒淫不遵道。作詩諷諫曰：〗

　　肅肅我祖。國自豕韋。黼衣朱紱。四牡龍旗。彤弓斯征。撫寧遐荒。總齊群邦。以翼大商。迭彼大彭。勛績惟光。至於有周。歷世會同。王赧聽譖。寔絕我邦。我邦既絕。厥政斯逸。賞罰之行。非繇王室。庶尹群后。靡扶靡衛。五服崩離。宗周以隊。我祖斯微。遷於彭城。在予小子。勤誒厥生。阸此嫚秦。耒耜以耕。悠悠嫚秦。上天不寧。迺眷南顧。授漢于京。于赫有漢。四方是征。靡適不懷。萬國逌平。迺命厥弟。建侯于楚。俾我小臣。惟傅是輔。競競元王。恭儉凈壹。惠此黎民。納彼輔弼。饗國漸世。垂烈於後。迺及夷王。

　　克奉厥緒。咨命不永。惟王統祀。左右陪臣。此惟皇士。如何我王。不思守保。不惟履冰。以繼祖考。邦事是廢。逸游是娛。犬馬繇繇。是放是驅。務彼鳥獸。忽此稼苗。烝民以匱。我王以偷。所弘非德。所親非俊。唯囿是恢。唯諛是信。睮睮諂夫。咢咢黃發。如何我王。曾不是察。既藐下臣。追欲從逸。嫚彼顯祖。輕茲削黜。嗟嗟我王。漢之睦親。曾不夙夜。以休令聞。穆穆天子。臨爾下土。明明群司。執憲靡顧。正遐繇近。殆其怙茲。嗟嗟我王。曷不此思。非思非鑒。嗣其罔則。瀰瀰其失。岌岌其國。致冰匪霜。致隊靡嫚。瞻惟我王。昔靡不練。興國救顛。孰違悔過。追思黃發。秦繆以霸。歲月其徂。年其逮耇。于昔君子。庶顯於後。我王如何。曾不斯覽。黃發不近。胡不時監。（《文選》作鑒。《詩紀》同。○《漢書》韋賢傳。《文選》十九。《詩紀》二。又《類聚》二十四引韋、旗、荒、商、光、同、邦、寧、京、楚、輔、壹、弼、緒、祀、保、考、娛、驅、俊、信、親、聞二十三韻。《初學記》十八作諷楚元王四言詩。引娛、驅、俊、信、親、聞六韻。《御覽》六百九十引韋、旗二韻。韻補一引同、邦二韻。二引苗、偷二韻。○逯案。昔靡不練。《文選》作時靡不練。《漢書》補註引王文彬雲。作時是也。時古作時。與昔形近而誤。又于昔君子。《文選》昔作赫。王念孫讀書雜誌雲。韋孟諷諫詩。于赫君子。庶顯於後。李善曰：歡美昔之君子。能庶幾自悔。故光顯於後。念孫案。如此注。李善本本作于昔君子。《漢書》韋賢傳亦作昔。李周翰注曰：于赫。美也。言何不美君子之道。庶光明於後代。則五臣本已作于赫君子。昔字俗書作昔。赫字俗書作赫。二形相近。故昔訛赫。于赫美也。古亦無此訓。）

【在鄒詩】

　　〖《漢書》曰：楚王戊荒淫不遵道。孟作詩諷諫。后遂去位。徙家于鄒。又作一篇。在鄒《詩》曰：〗

　　微微小子。既耇且陋。豈不牽位。穢我王朝。王朝肅清。惟俊之庭。顧瞻余躬。懼穢此征。我之退征。請于天子。天子我恤。矜我發齒。赫赫天子。明悊且仁。縣車之義。以洎小臣。嗟我小子。豈不懷土。庶我王寤。越遷於魯。既去禰祖。惟懷惟顧。祈祈我徒。戴負盈路。爰戾于鄒。{髟前}茅作堂。我徒我環。築室於牆。我既遷逝。心存我舊。夢我瀆上。立於王朝。其夢如何。夢爭王室。其爭如何。夢王我弼。寤其外邦。歡其喟然。念我祖考。泣涕其漣。微微老夫。咨既遷絕。洋洋仲尼。視我遺烈。濟濟鄒魯。禮義唯恭。誦習弦歌。于異他邦。我雖鄙耇。心其好而。我徒侃爾。樂亦在而。（○《漢書》韋賢傳。廣《文選》九。《詩紀》二。又《文選》十六間居賦注作安革猛詩。引祁祁我徒一句。）

　　漢昭帝劉弗陵

　　〈弗陵。武帝少子。后元二年二月。立為皇太子。即位。元平元年卒。年二十二。〉

【黃鵠歌】

　　〖西京雜記曰：始元元年。黃鵠下太液池。上為歌曰：〗

　　黃鵠飛兮下建章。羽肅肅兮行蹌蹌。金為衣兮菊為裳。唼喋荷荇。出入蒹葭。自顧菲薄。愧爾嘉祥。（○西京雜記一。《御覽》五百九十二。古文苑四。《樂府詩集》八十四。廣《文選》十四。《詩紀》一。又《初學記》三十引章、蹌、祥三韻。《白帖》二十九引章、裳二韻。《御覽》九百十六經章、蹌、裳、祥四韻。《說文》系傳足部{將足}下作漢宣帝歌。引章、{將足}二韻。《爾雅》翼三作漢武帝歌。引裳一韻。○逯案。鵠、鶴。古率通用。故此鵠或作鶴。又出入蒹葭句。葭字似與章、祥等不韻。惟檢安世房中歌。{宀瓜}與光、行、芒、章相葉。是歌陽混押。本有其例。）

　　燕王劉旦

　　〈旦。武帝第四子。元狩六年。封于燕。立三十八年。元鳳元年自殺。謚曰刺王。〉

【歌】

　　〖《漢書》曰：昭帝時。旦自以為武帝子。且長。不得立。乃與其姊蓋長公主、左將軍上官桀交通。謀廢帝自立。燕倉知其謀告之。由是發覺。王憂懣。置酒萬載宮。會賓客群牙齒妃妾坐飲。王自歌曰云云。華容夫人起舞。坐者皆泣。王遂自殺。〗

　　歸空城兮狗不吠。雞不鳴。橫術何廣廣兮固知國中之無人。（○《漢書》燕刺王旦傳。《御覽》一百五十、五百七十。《樂府詩集》八十五作燕王歌。《詩紀》一。）

【華容夫人歌】〖附〗

　　發紛紛兮寘渠。骨籍籍兮亡居。母求死子兮妻求死夫。裴回兩渠間兮君子獨安居。（○《漢書》燕刺王傳。《御覽》一百五十、五百七十。《樂府詩集》八十五。《詩紀》一。）

　　李陵

　　〈陵。字少卿。隴西成紀人。前將軍廣之孫。為侍中建章監。拜騎都尉。天漢二年。兵敗降於匈奴。娶單于女。封右校王。元平元年。病死。有集二卷。〉

【歌】〖《詩紀》作別歌。〗

　　〖《漢書》曰：昭帝即位數年。匈奴與漢和親。漢使求蘇武等。單于許武還。李陵置酒賀武曰：異域之人。一別長絕。因起舞而歌。泣下數行。遂與武決。〗

　　徑萬里兮度沙漠。為君將兮奮匈奴。路窮絕兮矢刃摧。士眾滅兮名已隤。老母已死雖欲報恩將安歸。（○《漢書》蘇武傳。《書鈔》一百七。《漢書》霍去病傳注。《文選》六十祭顏光祿文注。《御覽》四百八十八。《詩紀》二。又韻補一引幕、奴二韻。）

　　廣川王劉去〖西京雜記作去疾。《御覽》七百七、七百十九引《漢書》。並同。〗

　　〈去。繆王齊太子。武帝征和二年。嗣。在位四十五年。宣帝本始三年。自殺。〉

【歌二首】

　　〖據《漢書》。廣川王去以陽城昭信為后。幸姬陶望卿為修靡夫人。主繒帛。崔修成為明貞夫人。主永巷。后昭信譖望卿失寵。去與昭信等飲。諸婢皆侍。去為望卿作歌。竟殺望卿。昭信欲擅愛。曰：王使明貞夫人主諸姬。滛亂雜禁。乃禁閉諸姬。非大置酒召。不得見。去憐之。為作歌曰：〗

　　背尊章。嫖以忽。謀屈奇。起自絕。行周流。自生患。諒非望。今誰怨。（○《漢書》廣川惠王越傳。《樂府詩集》八十四。《詩紀》一。）

【右為望卿作】

　　愁莫愁。居無聊。心重結。意不舒。內茀郁。憂哀積。上不見天。生何益。日崔隤。時不再。願棄軀。死無悔。（○同上）

【右為修成作】

　　廣陵王劉胥

　　〈胥。武帝第五子。元狩六年。封廣陵王。立六十四年。五鳳四年誅。謚曰厲。〉

【歌】〖《詩紀》作瑟歌。〗

　　〖《漢書》曰：昭帝時。胥見帝年少無子。有覬欲心。迎女巫李女須。使下神祝詛。宣帝時。祝詛事發覺。胥置酒顯陽殿。召太子霸及子女等夜飲。使所幸鼓瑟歌舞。王自歌曰云云。左右悉涕泣奏酒。至雞鳴時罷。〗

　　欲久生兮無終。長不樂兮安窮。奉天期兮不得須臾。千里馬兮駐待路。黃泉下兮幽深。人生要死。何為苦心。何用為樂心所喜。出入無悰為樂亟。蒿里召兮郭門閱。死不得取代庸。身自逝。（○《漢書》廣陵厲王胥傳。《御覽》一百五十、五百七十。《樂府詩集》八十五。《詩紀》一。）

　　烏孫公主細君

　　〈細君。江都王建女。元封中。武帝以之妻烏孫王昆莫。昆莫以為左夫人。昆莫死。復妻其孫岑陬。生一女少夫。〉

【歌】〖《詩紀》作悲愁歌。〗



　　〖《漢書》曰：武帝遣細君為公主。以妻烏孫王昆莫。公主至其國。自治宮室居。歲時一再與昆莫會。置酒飲食。昆莫年老。言語不通。公主悲歡離合。乃自作歌曰：〗

　　吾家嫁我兮天一方。遠托異國兮烏孫王。廬為室兮旃為牆。以肉為食兮酪為漿。居常土思兮心內傷。願為黃鵠兮還故鄉。（○《漢書》西域傳。玉台新詠九。《書鈔》一百六。《類聚》四十三。《御覽》五百七十。《樂府詩集》八十四。廣《文選》十四。事類賦歌賦注。草堂詩箋十二留花門詩注。《詩紀》二。又《書鈔》百三十四引方、王、牆三韻。《文選》二十七王明君辭注引方、王、牆三韻、四十一答蘇武書注引漿一韻。《御覽》七百八引王、壇二韻。又七百九十五引通典。錄方、王、牆、漿四韻。○逯案。此歌。廣《文選》作劉安烏孫公主歌。殊謬。）

　　楊惲

　　〈惲。字子幼。敞第二子。初為郎。補常侍騎。擢左曹。地節中。封平通侯。遷中郎將。神爵初。拜光祿勛。五鳳二年。與太僕戴長樂相失。免為庶人。后歲餘腰斬。〉

【歌詩】〖《詩紀》作拊缶歌。〗

　　〖《漢書》惲答孫惠宗《書》曰：田家作苦。歲時伏臘。烹羊炰羔。斗酒自勞。家本秦也。能為秦聲。婦趙女也。雅善鼓瑟。奴婢歌者數人。酒後耳熱。仰天拊缶而呼烏烏。其《詩》曰：〗

　　田彼南山。蕪穢不治。種一頃豆。落而為萁。人生行樂耳。須富貴何時。（○《漢書》楊敞傳。《白帖》二十三。《御覽》八百二十一。風雅翼補遺下。《詩紀》二。）

　　韋玄成

　　〈玄成。字少翁。魯鄒人。丞相賢之少子。為諫大夫。遷大河都尉。襲爵扶陽侯。拜河南太守。神爵末。征為未央衛尉。五鳳中。遷太常。坐楊惲免。起為淮南王中尉。元帝即位。進少府。遷太子太傅。永光初。拜御史大夫。代于定國為丞相。建昭三年卒。謚曰共侯。〉

【自劾詩】

　　〖《漢書》曰：玄成以列侯侍祀孝惠廟。當晨入廟。天雨淖。不駕駟馬車而騎至廟下。有司劾奏。等輩數人皆削爵為關內侯。玄成自傷貶黜父爵。作詩自劾責。曰：〗

　　赫矣我祖。侯于豕韋。賜命建伯。有殷以綏。厥績既昭。車服有常。朝宗商邑。四牡翔翔。德之令顯。慶流於裔。宗周至漢。群后歷世。肅肅楚傅。輔翼元夷。厥駟有庸。惟慎惟祗。嗣王孔佚。越遷於鄒。五世壙僚。至我節侯。惟我節侯。顯德遐聞。左右昭宣。五品以訓。既耇致位。惟懿惟奐。厥賜祁祁。百金洎館。國彼扶陽。在京之東。惟帝是留。政謀是從。繹繹六轡。是列是理。威儀濟濟。朝享天子。天子穆穆。是宗是師。四方遐爾。觀國之輝。茅土之繼。在我俊兄。惟我俊兄。是讓是形。于休厥德。于赫有聲。致我小子。越留于京。惟我小子。不肅會同。媠彼車服。黜此附庸。赫赫顯爵。自我隊之。微微附庸。自我招之。誰能忍愧。寄之我顏。誰將遐征。從之夷蠻。于赫三事。匪俊匪作。于蔑小子。終焉其度。誰謂華高。企其齊而。誰謂德難。厲其庶而。嗟我小子。于貳其尤。隊彼令聲。申此擇辭。四方群后。我監我視。威儀車服。唯肅是履。（○《漢書》韋賢傳附玄成傳。廣《文選》八。《詩紀》二。○王念孫讀書雜誌四《漢書》第十二厲其庶而條。謂庶當作幾。與齊為韻。王先謙《漢書》補註引王文彬曰：上文隊、招非韻。疊之為韻。此亦疊而為韻。無庸改庶為幾。逯案。王文彬說是。漢人用韻較寬。不必律以古韻也。）

【戒子孫詩】

　　〖《漢書》曰：元帝即位。以玄成為少府。遷太子太傅。至御史大夫。永光中。代于定國為丞相。貶黜十年之間。遂繼父相位。封侯故國。榮當世焉。玄成復作詩。自著復玷缺之囏難。因以戒示子孫。曰：〗

　　于肅君子。既令厥德。儀服此恭。棣棣其則。咨余小子。既德靡逮。曾是車服。荒嫚以隊。明明天子。俊德烈烈。不遂我遺。恤我九列。我既茲恤。惟夙惟夜。畏忌是申。供事靡惰。天子我監。登我三事。顧我傷隊。爵復我舊。我既此登。望我舊階。先後茲度。漣漣孔懷。司直御事。我熙我盛。群公百僚。我嘉我慶。于異卿士。非同我心。三事惟囏。莫我肯矜。赫赫三事。力雖此畢。非我所度。退其罔日。昔我之隊。畏不此居。今我度茲。戚戚其懼。嗟我後人。命其靡常。靖享爾位。瞻仰靡荒。慎爾會同。戒爾車服。無媠爾儀。以保爾域。爾無我視。不慎不整。我之此復。惟祿之幸。于戲後人。惟肅惟栗。無忝顯祖。以蕃漢室。（○《漢書》韋賢傳附玄在傳。廣《文選》卷八。《詩紀》二。）

　　劉向

　　〈向。字子政。初名更生。楚元王交玄孫。地節中。為輦郎。神爵初。擢諫大夫。后坐罪。贖減死。拜郎中給事黃門。遷散騎諫大夫給事中。元帝即位。擢為宗正。以忤弘恭、石顯下獄。尋為中郎。復下獄為庶人。成帝即位。召拜中郎。領護三輔都水。遷光祿大夫中壘校尉。綏和中卒。年七十二。有集六卷。〉

【七言】

　　博學多識與凡殊。（○《文選》二西京賦注。）

　　時將昏暮白日午。（○《文選》十三雪賦注。）

　　朅來歸耕永自疏。（○《文選》十五思玄賦注、二十一秋胡詩注、二十九雜詩注。）

　　結構野草起屋廬。（○《文選》三十七出師表注作劉歆七言詩。○逯案。以韻斷之。是亦向作。選注誤作劉歆耳。）

　　宴處從容觀詩書。（○《文選》二十三贈士孫文始詩注引作劉向七略。○逯案。七略乃七言之誤。又向字。胡刻李注本作歆。今從六臣作向。）

　　山鳥群鳴我心懷。（○《文選》二十四贈秀才入軍詩注。）

　　息夫躬

　　〈躬。字子微。河內河陽人。哀帝初。召待詔。擢光祿大夫左曹給事中。封宜陵侯。免。尋坐祝詛建平二年系獄死。有集一卷。〉

【絕命辭】

　　〖《漢書》曰：躬初待詔。數危言高論。自恐遭害。著絕命辭曰云云。后數年乃死。如若文。〗

　　玄雲泱鬱將安歸兮。鷹隼橫厲鸞徘徊兮。矰若浮焱動則機兮。叢棘扌戔扌戔曷可棲兮。發忠忘身自絕罔兮。冤頸折翼庸得往兮。涕泣流兮萑蘭。心結愲兮傷肝。虹霓曜兮日微。孽杳冥兮示開。痛入天兮嗚謼。冤際絕兮誰語。仰天光兮自列。招上帝兮我察。秋風為我唫。浮云為我陰。嗟若是兮欲可留。撫神龍兮攬其須。游曠迥兮反亡期。雄失據兮世我思。（○《漢書》息夫躬傳。《文選》補遺三十四。《詩紀》二。又《白帖》二十九引徊、機、棲、往四韻。《文選》三十七始出尚書省詩注引微一韻。《御覽》三百七十六引蘭、肝二韻。）

　　班婕妤

　　〈班氏。樓煩人。班固之祖姑。成帝初。選入後宮。拜婕妤。鴻嘉中。求供養太后長信宮。有集一卷。〉

【怨詩】〖怨歌行○玉台、《文選》注作怨詩。《文選》、《樂府詩集》作怨歌行。〗

　　新裂齊紈素。鮮潔如霜雪。裁為合歡扇。團團似明月。出入君懷袖。動搖微風發。常恐秋節至。涼飈奪炎熱。棄捐篋笥中。恩情中道絕。（○《文選》二十七。玉台新詠一。《類聚》四十一、又六十九引作扇詩。《白帖》四引作詠扇詩。《樂府詩集》四十二。合璧事類外集六十不著撰人。文章正宗二十九。《詩紀》二。又杜公瞻編珠一引雪、月二韻。文鏡秘府論西卷引雪、月二韻及雪一韻。《初學記》一月部引雪、月二韻、又風部引雪、月、發三韻。《初學記》二雪部引雪、月二韻、又霜部引雪一韻。又《白帖》一月部引雪、月二韻、雪部引雪一韻作詠扇詩、霜部引雪一韻作扇詩。又《白帖》二引雪一韻。又《文選》三十和王主簿怨情詩注引雪、月二韻。又三十一雜體詩注引雪、月二韻。歲華紀麗三引熱、絕二韻作紈扇詩。《御覽》七子二引雪、月、發三韻作扇詩，又八百十四引雪、月二韻。黃氏集千家注杜工部詩史補遺五薄游詩注引月韻一句。事類賦扇賦引雪、月、發三韻作扇詩。○逯案。玉台此詩有序雲。昔漢成帝班婕妤失寵。供養于長信宮。乃作賦自傷。併為怨詩云雲。此玉台編者語也。又梁元帝謝東宮賚辟邪子錦白褊等啟雲。鮮潔齊紈。聲高趙谷。似梁時此詩皎仍作鮮。又《類聚》五十徐陵裴使君墓誌銘雲。明月團團似班姬之扇。則團圓者原應作團團。此詩蓋魏代伶人所作。附此俟考。）

全漢詩卷三

【雜歌謠辭】

【歌辭】

【平城歌】

　　〖《漢書》曰：高祖自將兵三十二萬。擊韓王信。帝先至平城。步兵未盡到。冒頓精兵三十餘萬。圍帝于白登。七日。漢兵中外不得救餉。樊噲時為上將軍。不能解圍。天下皆歌之。後用陳平秘計得免。白登在平城東南。去平城十餘里。〗

　　平城之下亦誠苦。七日不食。不能彀弩。（○《漢書》匈奴傳。《後漢書》南匈奴傳論注引前《漢書》。《樂府詩集》八十三。《御覽》三百四十八引《史記》。《詩紀》八。又懶真子四引不能控弩四字。）

【畫一歌】〖《詩紀》雲。一作百姓歌。〗

　　〖《漢書》曰：惠帝時。曹參代蕭何為相國。初。高帝與何定天下。法令既明具。及參守職。舉事無所變更。一遵何之約束。於是百姓歌之。〗

　　蕭何為法。講若畫一。曹參代之。守而勿失。載其清靖。民以寧壹。（《史記》作一。《後漢書》王充傳論注、《類聚》、《文選》注、《御覽》、《文選》補遺、《詩紀》並同。全唐文作謐。○《史記》曹相國世家。《漢書》曹參傳。《後漢書》王充等傳論注。《類聚》十九。《文選》西都賦注。《御覽》四百六十五。《樂府詩集》八十四。《文選》補遺三十五。全唐文八百二十一程晏蕭何求繼論。《詩紀》八。又《後漢書》班固傳注及《白帖》二十一併引一、失二韻。）

【民為淮南厲王歌】

　　〖《漢書》曰：淮南厲王長廢法不軌。文帝不忍置於法。乃載以輜車。處蜀嚴道邛郵。遣其子母從居。長不食而死。后民有作歌歌淮南王。帝聞之。乃追尊淮南王為厲王。置園如諸侯儀。〗

　　一尺布尚可縫。一斗粟尚可舂。兄弟二人不相容。（○《史記》淮南厲王傳。《漢書》淮南厲王傳。淮南鴻烈解敘。《世說》新語方正篇注。秘府略八百六十四。《類聚》八十五。《白帖》二六。《御覽》八百二十、八百四十。《樂府詩集》八十四作淮南一王歌。舊《唐書》蕭至忠傳。《文選》補遺三十五及《詩紀》八作淮南民歌。）

【天下為衛子夫歌】〖樂府作衛皇后歌。《詩紀》同。〗

　　〖《漢書》曰：衛子夫為皇后。弟青貴震天下。天下歌之。〗

　　生男無喜。生女無怒。獨不見衛子夫霸天下。（○《史記》外戚世家褚先生跋。《類聚》十九、五十一。《御覽》百九十九、四百六十五。《樂府詩集》八十四。《詩紀》八。又《御覽》四百七十引無霸天下三字。）

【鄭白渠歌】

　　〖《史記》曰：韓聞秦之好興事。欲罷之。無令東伐。乃使水工鄭國間說秦。令鑿涇水自中山西邸瓠口為渠。並北山東注洛。溉澤鹵之地四萬餘頃。因命曰鄭國渠。《漢書》曰：太始二年。趙中大夫白公。復奏穿渠引涇水。首起谷口。尾入櫟陽。注渭中二百里。溉田四千五百餘頃。名曰白渠。民得其饒。歌之。〗

　　田於何所。池陽谷口。鄭國在前。白渠起后。舉鍤如雲。決渠為雨。水流灶下。魚跳入釜。涇水一石。其泥數斗。且溉且糞。長我禾黍。衣食京師。憶萬之口。（○漢紀十五。《樂府詩集》八十三。續古文苑四。《詩紀》八。又《漢書》溝洫志。風俗通山澤篇。《御覽》六十二、四百六十五。《文選》補遺三十五並引口、后、雨、斗、黍、口六韻。又《後漢書》班固傳注、《文選》二西京賦注、《初學記》六並雲出《史記》。引口、后、雨、斗、黍、口六韻。又《書鈔》三十九、《類聚》六十五、《御覽》八百二十一併引口、后、雨、斗、黍五韻。又《白帖》二、《白帖》二十三並引口、后、雨、斗四韻。又《書鈔》百五十六引口、后、雲、黍四韻。○逯案。《詩紀》此歌據溝洫志。今依漢紀補足之。又今本《史記》不載此歌。而《後漢書》及《文選》注皆雲出《史記》。其所據本或異也。）

【潁川兒歌】

　　〖《漢書》曰：灌夫不好文學。喜任俠。已然諾。諸所與交通。無非豪桀大猾。有累數千萬。食客日數十百人。陂池田園。宗族賓客為權利。橫潁川。潁川兒歌之曰：〗

　　潁水清。灌氏寧。潁水濁。灌氏族。（○《史記》灌夫傳。《漢書》灌夫傳。《白帖》七。《御覽》六十三。環宇記七。《詩紀》八作潁川歌。）

【牢石歌】

　　〖《漢書》曰：元帝時。宦官石顯為中書令。與僕射牢梁少府五鹿充宗為黨友。諸附倚者皆得寵位。民歌之。言其兼官據勢也。〗

　　牢邪石邪。五鹿客邪。印何累累。綬若若邪。（○《漢書》佞幸傳。《御覽》四百六十五。《樂府詩集》八十四。《文選》補遺三十五作印綬歌。《詩紀》八。）

【上郡吏民為馮氏兄弟歌】

　　〖《漢書》曰：成帝時。馮野王為上郡太守。其後。弟立亦自五原太守徙西河上郡。立居職公廉。治行略與野王相似。而多智有恩貸。好為條教。吏民嘉美野王立相代為太守。歌之曰：〗

　　大馮君。小馮君。兄弟繼踵相因循。聰明賢知惠吏民。政如魯衛德化鈞。周公康叔猶二君。（○《漢書》馮野王傳。《書鈔》七十四。《類聚》十九。《御覽》二百六十、三百九十六、四百六十五。《樂府詩集》八十五作上郡歌。廣告補遺三十五作馮君歌。《詩紀》八作上郡歌。又《白帖》二十一引君、循、均三韻。）

【長安為尹賞歌】

　　〖《漢書》曰：賞。字子心。鉅鹿楊氏人。永始、元延間。上怠于政。貴戚驕恣。交通輕俠。藏匿亡命。長安中奸猾浸多。群輩殺吏。受賕報仇。賞以三輔高第選守長安。賞至。修治長安獄。穿地方深各數丈。致令闢為郭。以石復其口。名為虎穴。乃收捕輕薄少年惡子。得數百人。內穴中。復以大石。百日後。令死者家自發取。親屬號哭。道路歔欷。長安歌之曰：〗

　　安所求之死。桓東少年場。生時諒不謹。枯骨后何葬。（○《漢書》尹賞傳。匡謬正俗五。《詩紀》八作尹賞歌。○逯案。死與屍通。）

【長安百姓為王氏五侯歌】

　　〖《漢書》曰：成帝河平二年。悉封舅大將軍王鳳庶弟譚為平阿侯。商為成都侯。立紅陽侯。根曲陽侯。逢時高平侯。五人同日封。故世謂之五侯。時五侯群弟。爭為奢侈。后庭姬妾。各數十人。羅鐘磬。舞鄭女。作優倡。狗馬逐馳。大治第室。起土山漸台。洞門高廊閣道。連屬彌望。百姓歌之。言其奢侈如此。案。高都、外杜皆長安里名。〗

　　五侯初起。曲陽最怒。壞決高都。連竟外杜。土山漸台西白虎。（○《漢書》元皇後傳。水經渭水注。《文選》十四征賦注。《御覽》六十二、四百六十五。《樂府詩集》八十五。《詩紀》八作五侯歌。○此歌末句西字上。水經、《文選》注及《御覽》並有象字。案《漢書》。曲陽侯第土山漸台類白虎殿云云。似原有象字。今本《漢書》蓋脫。當據補。）

【閭里為樓護歌】

　　〖《漢書》曰：樓護字君卿。為京兆吏數年。甚得名譽。與谷永俱為五侯上客。母死。送葬者致車二三千兩。閭里歌之曰：〗

　　五侯治喪樓君卿。（○《漢書》樓護傳。《詩紀》八作樓護歌。）

【劉聖公賓客醉歌】

　　〖續《漢書》曰：時聖公聚客。家有酒。請游徼飲。賓客醉歌言云云。游徼大怒。縛捶數百。〗

　　朝亨兩都尉。游徼後來用調羹味。（○《後漢書》劉玄傳注。《御覽》八百四十六。）

【匈奴歌】

　　〖西河舊事曰：焉支山。東西百餘里。南北二十里。亦有松柏五木。其水草美茂宜畜牧。與祁連山同。匈奴失祁連、焉支二山。歌曰：〗

　　亡我祁連山。使我六畜不蕃息。失我焉支山。使我婦女無顏色。（樂府息、色二韻顛倒。《詩紀》同。○《御覽》五十、七百十九。環宇記百五十二。《樂府詩集》八十四。雲麓漫鈔一。《爾雅》翼三。《詩紀》八。○逯案。《詩紀》原題注為十道志。今改從環宇記所引之西河舊事。）

【謠辭】

【長沙人石虎謠】

　　〖環宇記曰：長沙縣石虎在縣東四里。每食他廩。當吳芮為王之時。倉廩廢耗。芮以生肉祭之。后截其頭截其身。由是長沙人謠曰：〗

　　石虎頭截。倉廩不闕。（○環宇記一百十四。）

【元帝時童謠】

　　〖《漢書》曰：元帝時童謠云云。至成帝建始二年三月戊子。北宮中井泉稍上。溢出南流。井水。陰也。灶煙。陽也。玉堂、金門。至尊之居。象陰盛而滅陽。〗竅有宮室之應也。王莽生於元帝初元四年。至成帝封侯。為三公輔政。因以篡位。

　　井水溢。滅灶煙。灌玉堂。流金門。（○《漢書》五行志。《初學記》二十五。《御覽》百八十九、八百七十一。《樂府詩集》八十八。《詩紀》八。）

【長安謠】

　　〖《漢書》曰：成帝初。丞相御史條奏石顯舊惡。及其黨牢梁、陳順皆免官。顯與妻子徙歸故郡。憂懣不食。道病死。諸所交結。以顯為官。皆廢罷。少府五鹿充宗左遷玄菟太守。中丞伊嘉為雁門都尉。長安謠雲。〗

　　伊徙雁。鹿徙菟。去牢與陳實無賈。（樂府作價。○《漢書》佞幸傳石顯傳。《御覽》四百六十五。《樂府詩集》八十七。《詩紀》八。）

【成帝時童謠】

　　〖《漢書》曰：成帝時童謠云云。后帝為微行出遊。常與富平侯張方俱稱富平侯家人。過陽阿主作樂。見舞者趙飛燕而幸之。故曰燕燕尾涏々。美好貌也。張公子。謂富平侯也。木門倉琅根。為宮門銅鍰。言將尊貴也。后遂立為皇后。弟昭儀賊害後宮皇子。卒綿伏辜。所謂燕飛來。啄皇孫。皇孫死。燕啄矢者也。〗

　　燕燕尾涏々。張公子時相見。木門倉琅根。燕飛來。啄皇孫。皇孫死。燕啄矢。（○《漢書》五行志。《漢書》外戚傳。開元占經百十三。《樂府詩集》八十八作成帝時燕燕童謠。《文選》補遺三十五作西漢童謠。錦繡萬花谷三十九。《詩紀》八。又玉台新詠九引殿、見、根、孫四韻。）

【成帝時歌謠】

　　〖《漢書》曰：成帝時歌謠又曰云云。桂赤色。漢家象。華不實。無繼嗣也。王莽自謂黃象。黃爵巢其顛也。〗

　　邪徑敗良田。讒口亂善人。桂樹華不實。黃爵巢其顛。故為人所羡。今為人所憐。（○《漢書》五行志。開元占經百十三作成帝時童謠。《樂府詩集》八十八。《文選》補遺三十五作西漢童謠。事類賦雀賦作古詩。風雅翼補遺下作成帝時黃雀謠。《詩紀》八。又玉台新詠九引人、顛二韻。《御覽》九百二十二作古詩。引顛一韻。）

【汝南鴻隙陂童謠】

　　〖《漢書》曰：汝南舊有鴻隙大陂。郡以為饒。成帝時。關東數水。陂溢為害。翟方進為相。與御史大夫孔光共遣掾行視。以為決去陂水。其地肥美。省堤防費而無水憂。遂奏罷之。及翟氏滅。鄉里歸惡。言方進請陂下良田不得而奏罷陂雲。王莽時。常枯旱。郡中追怨方進。時有童謠云云。子威。方進字。〗

　　壞陂誰。翟子威。飯我豆食羹芋葵。反乎復。陂當復。誰雲者。兩黃鵠。（○《漢書》翟方進傳。《白帖》二。《御覽》七十二。《樂府詩集》八十八作王莽時汝南童謠。《文選》補遺三十五。《詩紀》八作鴻隙陂童謠。又《後漢書》許楊傳引威、魁、復三韻。水經淮水注引威、復二韻。《類聚》八十七引威、葵二韻。《御覽》九百七十五引威、魁二韻。○逯案。此歌《後漢書》引作歌謠。是也。又《後漢書》引文較原歌為略。惟飯我豆食句。《後漢書》竟作飴我大豆。亨我芋魁。此可異者。逯謂歌中我字皆虛聲。因記錄有詳略。故有小異。實則此三言之歌也。）

【王莽末天水童謠】

　　〖續《漢書》曰：王莽末。天水童謠曰云云。時隗囂初起兵于天水。后意稍廣。欲為天子。遂破滅。囂少病蹇。吳門。冀郭門名也。緹群。山名也。〗

　　出吳門。望緹群。見一蹇人言欲上天。令天可上。地上安得民。（《後漢書》注作人。○續《漢書》五行志。《後漢書》隗囂傳注。《文選》補遺三十五作天水童謠。《詩紀》八。）

【更始時南陽童謠】

　　〖續《漢書》曰：更始時南陽有童謠曰云云。是時更始在長安。世祖為大司馬。平定河北。更始大臣並譖專權。故謠妖作也。后更始遂為赤眉所殺。是更始之不諧。在赤眉也。世祖自河北興。〗

　　諧不諧。在赤眉。得不得。在河北。（○續《漢書》五行志。《後漢書》光武紀注。《樂府詩集》八十八。《文選》補遺三十五作南陽童謠。《詩紀》八。）

【諺語】

【曹邱生引楚人諺】

　　〖《史記》曰：楚人曹邱生。辯士。與竇長君善。季布聞之。寄書諫竇長君勿與通。曹邱生欲得書請季布。竇長君曰：季將軍不說足下。足下勿往。固請書。遂行。使人先發書。季布果大怒。待曹邱。曹邱至。即揖季布曰：楚人諺曰云云。足下何以得此聲于梁、楚間哉。季布乃大說。引入。留數月。為上客。厚送之。季布名所以益聞者。曹邱揚之也。〗

　　得黃金百斤。不如得季布一諾。（○《史記》及《漢書》季布傳。《白帖》二。《御覽》四百三十、四百六十三、四百九十五、八百九。《詩紀》九作楚人諺。）

【漢人引鄙語】

　　〖《韓詩外傳》曰：夫明鏡者。所以照形也。往古者。所以知今也。鄙語曰：〗

　　不知為吏。視已成事。（○《韓詩外傳》五。大戴記保傅篇。《漢書》賈誼傳。賈子新書保傅篇。《御覽》四百九十六。）

【韓安國引語】

　　〖《漢書》曰：韓安國雲。治天下終不用私亂公。語曰：〗

　　雖有親父。安知不為虎。雖有親兄。安知不為狼。（○《史記》韓安國傳。《漢書》韓安國傳。）

【桓寬引語】

　　〖鹽鐵論曰：秦兼萬國之地。有四海之富。而意不贍。非宇小而用菲者。欲多而下不堪其求也。語曰：〗

　　廚有腐肉。國有饑民。廄有肥馬。路有餒人。（○鹽鐵論園池篇。）

【桓寬引鄙語】

　　〖鹽鐵論曰：大夫曰：鄙語曰云云。以世俗言之。鄉曲有桀人尚辟之。今匈奴公為寇。侵擾邊境。是以縣官厲武。以討不義。設機械以備不仁。〗

　　賢者容不辱。（○鹽鐵論備胡篇。）

【《淮南子》引諺】

　　〖《淮南子》曰：亂世之法。高為量而罪不及。重為任而罰不勝。危為禁而誅不敢。民困於三責。則飾智而詐上。犯邪而干免。故諺曰：〗

　　鳥窮則噣。獸窮則{角牛}。人窮則詐。（○《淮南子》齊俗訓。）

【鄒陽引諺】

　　〖《史記》曰：鄒陽獄中上《書》曰：臣聞比干剖心。子胥鴟夷。臣始不信。乃今知之。願大王孰察。少加憐焉。諺曰云云。何則。知與不知也。〗

　　白頭如新。傾蓋如故。（○史主及《漢書》鄒陽傳。《文選》三十九。）

【司馬相如引諺】

　　〖《史記》曰：是時天子方好自擊熊彘。馳逐野獸。相如上疏諫之。鄙諺曰云云。言雖小可以喻大。願陛下幸察。〗

　　家累千金。坐不垂堂。（○《史記》司馬相如傳。《漢書》事馬相如傳。《御覽》四百九十五。○逯案。《史記》袁盎傳雲。臣聞千金之子坐不垂堂。百金之子不騎衡。《漢書》盎傳載此無坐字。《白帖》八引《漢書》曰：千金之子坐不垂堂。百金之子立不倚衡。又《御覽》三百九十三引《漢書》諺曰：千金之子坐不垂堂。又《三國志》薛綜傳諺曰：千金之子坐不垂堂。似此諺原為四言四句。相如所引既不全。且似已加刪改也。而今本《漢書》作七言。恐亦經後人刪落。）

【貢禹引俗語】

　　〖《漢書》曰：禹又言。郡國擇便巧史書習於計簿能欺上府者。以為右職。取勇猛能操切百姓者。以苛暴威服下者。使居大位。故亡義而有財者顯於世。欺謾而善書者尊于朝。誖逆而勇猛者貴于官。故俗皆曰：〗

　　何以孝弟為。財多而光榮。何以禮義為。史書而仕宦。何以謹慎為。勇猛而臨官。（○《漢書》貢禹傳。○逯案。故俗皆曰云云。皆假為諧。亦通。）

【司馬遷引諺】

　　〖《史記》曰：余睹李將軍悛悛如鄙人。口不能道辭。及死之日。天下知與不知。皆為盡哀。諺曰云云。此言雖小。可以諭大也。〗

　　桃李不言。下自成蹊。（○《史記》李將軍傳。《漢書》李廣傳。《御覽》四百九十五、九百六十八。）

【司馬遷引諺】

　　〖《史記》曰：人富而仁義附焉。富者得勢益彰。諺曰云云。此非空言也。〗

　　千金之子。不死於市。（○《史記》貨殖傳。《御覽》四百九十五。）

【司馬遷引諺】

　　〖《史記》曰：諺曰云云。固無虛言。非獨女以色媚。而仕宦亦有之。〗

　　力田不如逢年。善仕不如遇合。（○《史記》佞幸傳。）

【司馬遷引鄙語】

　　〖《史記》曰：鄙語云云云。白起料敵合變。出奇無窮。聲震天下。然不能救患于應侯。王翦為秦將。夷六國。然不能輔秦建德。固其根本。偷合取容。以至圽身。彼各有所短也。〗

　　尺有所短。寸有所長。（○《史記》白起王翦傳贊。）

【褚先生引諺】

　　〖《史記》曰：褚先生曰：尹夫人自請武帝。願望見邢夫人。乃詔使邢夫人衣故衣。獨身來前。尹夫人乃低頭而泣。自痛其不如也。諺曰：〗

　　美女入室。惡女之仇。（○《史記》外戚世家。《御覽》百四十四、三百八十。）

【褚先生引諺】

　　〖《史記》曰：褚先生曰：東郭先生久待詔公車。貧困饑寒。道中人笑之。及其拜二千石。立名當世。所謂衣褐懷寶者也。諺曰：〗

　　相馬失之瘦。相士失之窮。（○《史記》滑稽列傳。）

【路溫舒引俗語】

　　〖《漢書》曰：溫舒上《書》曰：臣聞秦有十失。其一尚存。治獄之吏是也。是以獄吏專為深刻殘賊而亡極。偷為一切。不顧國患。此世之賊也。故俗語曰：〗

　　畫地為獄。議不入。刻木為吏。期不對。（○《漢書》路溫舒傳。《書鈔》七十七。《詩紀》九作諺。）

【劉向引諺】

　　〖《說苑》曰：存亡禍福。其要在身。聖人重誡。敬慎所忽。諺曰：〗

　　誡無垢。思無辱。（○《說苑》敬慎篇。）

【薛宣引鄙語】

　　〖《漢書》曰：宣上疏曰：政教煩碎。咎在部刺史。或不循守條職。舉錯各以其意。以求吏民過失。郡縣相迫促。亦內相刻。流至眾庶。鄙語曰云云。宜明申敕。使昭然知本朝之要務。〗

　　苟改不親。煩苦傷恩。（○《漢書》薛宣傳。）

【劉輔引里語】

　　〖《漢書》曰：成帝欲立趙婕妤為皇后。先下詔封婕妤父臨為列侯。輔上書言。妙選有德之世。考卜窈窕之女。以承宗廟。猶恐晚暮。今乃觸情縱慾。傾于卑賤之女。欲以母天下。不畏於天。不愧於人。惑莫大焉。里語曰：〗

　　腐木不可以為柱。卑人不可以為主。（○《漢書》劉輔傳。《御覽》一百八十七、二百二十三、四百九十五。）

【王嘉引里諺】

　　〖《漢書》曰：是時侍中董賢愛幸于上。遂下詔封賢等。下丞相御史。益封賢二千戶。嘉封還詔書。因奏封事諫曰：高安侯賢。佞幸之臣。陛下傾爵位以貴之。單貨財以富之。損至尊以寵之。主威已黜。府藏已竭。唯恐不足。財皆民力所為。往古以來。貴臣未嘗有此。流聞四方。皆同怨之。里諺曰云云。臣常為之寒心。〗

　　千人所指。無病而死。（○《漢書》王嘉傳。全唐文二百七十七柳澤上睿宗書。）

【泛勝之引諺】

　　〖泛勝之《書》曰：麥生黃色。傷于太稠。稠者鋤而稀之。秋鋤以棘柴褸之以壅麥根。故諺曰：〗

　　子欲富。黃金復。○（齊民要術二。）

【泛勝之引古語】

　　土長冒撅。陳根可拔。耕者急發。（○禮記月令注。）

【馬廖引長安語】〖《樂府詩集》作城中謠。《詩紀》同。〗

　　〖《後漢書》曰：明德皇后既立。躬履節儉。事從簡約。廖慮美業難終。上疏長樂宮以勸成德政曰：百姓不足。起於世尚奢靡。長安語曰：〗

　　城中好高髻。四方高一尺。城中好廣眉。四方且半額。城中好大袖。四方全匹帛。（○《後漢書》馬援傳附馬廖傳。玉台新詠一作漢時童謠歌。《類聚》四十三。《御覽》四百九十五。《樂府詩集》八十七。《文選》補遺三十五作長安謠。《詩紀》八。又《御覽》三百六十四引額一韻。八百十八引帛一韻。）

【漢人為黃公語】

　　〖奚囊橘柚曰：漢高帝時。有黃公。不事生產。日牽一黃斑虎乞食于道。飲食稍不腆。輒解其縛虎。便咆哮作噬人狀。人人震懾。多畀錢米。始謝去。人有語曰云云。入山遇猛虎。輒畏之曰黃公來。猛獸無不垂頭掉尾而去。人又語曰云云。〗

　　虎莫凶。有黃公。（○古謠諺七十。）

　　猛獸回。黃公來。（○同上○逯按。此殆後人假托。姑附於此。）

【時人為應曜語】

　　〖廣韻曰：漢有應曜。隱於淮陽山中。與四皓俱征。曜獨不至。時人語之曰：〗

　　南山四皓。不如淮陽一老。（○廣韻十六蒸。）

【關東為甯成號】

　　〖《史記》曰：甯成家居。上欲以為郡守。御史大夫弘曰：臣居山東為小吏時。甯成為濟南都尉。其治如狼牧羊。成不可使治民。上乃拜成為關都尉。歲餘。關東吏錄郡國出入關者。號曰：〗

　　寧見乳虎。無值甯成之怒。（○《史記》酷吏傳義縱傳。《漢書》義縱傳。《書鈔》四十一。）

【長安為韓嫣語】

　　〖西京雜記曰：韓嫣好彈。以金為丸。一日所失者十餘。長安為之語云雲。京師兒童每聞嫣出彈輒隨之。望丸所落。便拾取焉。〗

　　苦饑寒。逐彈丸。（○西京雜記四。《白帖》十四。《御覽》四百九十六、七百五十五、八百十一。《詩紀》九作逐彈丸。）

【諸儒為朱雲語】

　　〖《漢書》曰：少府五鹿充宗貴幸。為梁丘易。元帝好之。欲考其異同。令與諸易家論。充宗辨口。諸儒莫能抗。有薦朱雲者。召入攝齊登堂。抗首而請。音動左右。故諸儒為之語曰：〗

　　五鹿獄獄。朱雲折其角。（○《漢書》朱雲傳。《類聚》五十五。《白帖》二十六。《御覽》四百六十三、四百九十五、六百十五。《詩紀》九作五鹿。）

【長安為王吉語】

　　〖《漢書》曰：王吉少時。居長安。其東家有棗樹垂吉庭中。吉婦取以啖吉。吉知而去婦。東家聞。欲伐其樹。鄰里止之。因請吉還婦。里中為之語曰：〗

　　東家有樹。王陽婦去。東家棗完。去婦復還。（○《漢書》王吉傳。《類聚》八十七。《御覽》四百九十五、五百二十一、九百六十五。《詩紀》九作東家棗。）

【世稱王貢語】

　　〖《漢書·王吉傳》曰：吉與貢禹為友。世稱云云。言其取捨同也。〗

　　王陽在位。貢公彈冠。（○《漢書》王吉傳。后《漢書》王丹傳注。《白帖》十二。）

【長安為蕭朱王貢語】

　　〖《漢書》曰：蕭育少與陳咸、朱博為友。著聞當世。往者有王陽、貢公。故長安語曰云云。言共相薦達也。〗

　　蕭朱結綬。王貢彈冠。（○《漢書》蕭育傳。風俗通窮通篇。《類聚》二十一。《初學記》十八。《白帖》十。《御覽》四百十、四百九十五。）

【吏民為趙張三王語】

　　〖《漢書》曰：王吉子駿。成帝欲大用之。出駿為京兆尹。試以政事。先是京兆有趙廣漢、張敞、王尊、王章。至駿皆有能名。故京師稱曰：〗

　　前有趙張。後有三王。（○《漢書》趙尹韓張兩王傳贊。又王吉傳。《書鈔》三十九。《類聚》六。《白帖》二十一。《文選》十潘安仁《西征賦》注。《御覽》四百九十五。《詩紀》五作三王。）

【鄒魯諺】

　　〖《漢書》曰：韋賢少子玄成。復以明經歷位至丞相。故鄒魯諺曰：〗

　　遺子黃金滿籝。不如一經。（○《漢書》韋賢傳。《類聚》八十三。《白帖》二十六。《御覽》四百九十五、五百十八、六百十三、七百六十四、八百九。《詩紀》九。○逯案。《類聚》、《白帖》所引有教子二字。于義較勝。可據補。）

【諸儒為匡衡語】

　　〖《漢書》曰：衡好學。家貧佣作。以供資用。尢精力過絕人。諸儒為之語曰：〗

　　無說詩。匡鼎來。匡說詩。解人頤。（○《漢書》匡鼎傳。西京雜記二。計紀八作匡衡歌。）

【京師為諸葛豐語】

　　〖《漢書》曰：諸葛豐。元帝擢為司隸校尉。刺舉無所避。京師為之語曰：〗

　　間何闊。逢諸葛。（○《漢書》諸葛豐傳。《書鈔》三十六、三十七。《白帖》十三。《御覽》二百五十、四百二十七、四百九十五。《詩紀》九作諸葛豐。）

【諸儒為張禹語】

　　〖《漢書》曰：成帝即位。張禹為《論語》章句獻之。諸儒為之語曰：〗

　　不欲為論。念張文。（○《漢書》張禹傳。西京雜記二。《御覽》四百九十五。《詩紀》九作張文。）

【長安為谷永樓護號】

　　〖《漢書》曰：樓護。字君卿。精辯論議。常依名節。聽者皆竦。與谷永俱為五侯上客。長安號曰：〗

　　穀子雲筆札。樓君卿喉舌。（○《漢書》樓護傳。《書鈔》百三、百四。《類聚》三十三、五十八。《御覽》四百六十三、四百九十五、五百九十五、六百六。《詩紀》九作谷樓。）

【時人為甄豐語】

　　〖《後漢書》曰：王莽為宰衡時。甄豐旦夕入謀議。時人語曰：〗

　　夜半客。甄長伯。（○《後漢書》彭寵傳。）

【長安為張竦語】

　　〖《漢書》曰：安眾侯劉崇與相張紹進攻宛。不得入而敗。竦與崇族父劉嘉詣闕自歸。王莽赦弗罪。竦為崇作奏。莽大說。后又封竦為淑德侯。長安為之語曰：〗

　　欲求封。過張柏松。力戰鬥。不如巧為奏。（○《漢書》王莽傳。）

【時人為王莽語】

　　〖蔡邕獨斷曰：古幘無巾。王莽頭禿。乃始施巾。故語曰：〗

　　莽頭禿。幘施屋。（○續《漢書》輿服志。獨斷下。《御覽》四百九十六、六百八十七、七百四十。《詩紀》九作幘如屋。）

【東方為王匡廉丹語】

　　〖《漢書》曰：地皇三年四月。王莽遣太師王匡、更始將軍廉丹東。太師、更始合將銳士十餘萬人。所過放縱。東方為之語曰：〗

　　寧逢赤眉。不逢太師。太師尚可。更始殺我。（○《漢書》王莽傳。）

【時人為蔣詡諺】

　　〖嵇康《高士傳》曰：蔣詡。字元卿。杜陵人。為兗州刺史。王莽為宰衡。詡奏事到灞上。稱病不進。歸杜陵。荊棘塞門。舍中三徑。終身不出。時人諺曰：〗

　　楚國二龔。不如杜陵蔣翁。（○《御覽》五百十。《詩紀》九作杜陵蔣翁。）

【京師為楊雄語】

　　〖《漢書》曰：王莽篡位后。復上符命者。莽盡誅之。時揚雄校書天祿閣。使者欲收雄。雄恐。乃從閣自投。幾死。京師為之語曰：〗

　　惟寂寞。自投閣。爰清靜。作符命。（《漢書》師古注。今流俗本雲。惟寂惟寞。自投于閣。爰清爰靜。無作符命。妄增之。○《漢書》揚雄傳。《御覽》四百九十五。又《白帖》三、十。《文選》三十齊中讀書詩注、《御覽》一百八十四並引閣一韻。《詩紀》九作投閣。）

【時人為揚雄桓譚語】

　　〖廣輿記曰：漢桓譚字君山。宿州人。博學有文章名。光武欲以讖決疑。桓譚諫。出為六安丞。著新論。藏書甚多。時人語曰：〗

　　玩揚子雲之篇。樂於居千乘之官。挾桓君之書。富於積猗頓之財。（廣輿記無之財二字。○廣輿記二。潛確類書八十。）

【更始時長安中語】

　　〖東觀《漢記》曰：更始在長安。所授官爵皆群小賈人。或膳夫庖人。長安為之語曰：〗

　　灶下養。中郎將。爛羊胃。騎都尉。爛羊頭。關內侯。（○《後漢書》劉玄傳。《類聚》四十五。《白帖》十二。《御覽》九十、二百三、四百九十五、九百二。又《文選》補遺三十五作長安謠。《詩紀》九作灶下養。）

【時人為戴遵語】

　　〖《後漢書》曰：遵字子高。王莽篡位。稱疾歸鄉里。家富。好給施。尚俠氣。食客嘗三四百人。時人為之語曰：〗

　　關東大豪戴子高。（○《後漢書》戴良傳。）

【三輔為張氏何氏語】

　　〖三輔決錄注曰：張氏得鉤。何氏得算。故三輔舊語曰：〗

　　何氏算。張氏鉤。何氏肥。張氏瘦。（○《御覽》三百七十八。《太平廣記》三百九十一。）

【時人為張氏諺】

　　〖文士傳曰：留侯七世孫張贊。字子卿。初居吳縣相人里。時人諺曰：〗

　　相里張。多賢良。積善應。子孫昌。（○《御覽》四百九十六。）

【桓譚引諺論巧習】

　　〖新論曰：揚子雲工於賦。王君大習兵器。余欲從二子學。子雲曰：能讀千賦則善賦。君大曰：能觀千劍則曉劍。諺曰：〗

　　伏習象神。巧者不過習者之門。（○意林三。）

【桓譚引關東鄙語】



　　〖新論曰：關東鄙語曰：〗

　　人間長安樂。出門西向笑。知肉味美。對屠門而大嚼。（《御覽》或誤屑。○《書鈔》百四十五。《類聚》七十二。《初學記》二十六。《文選》四十二與吳季重書注。《白帖》五。《御覽》四百九十六、八百二十八、八百六十三。）

全漢詩卷四

【郊廟歌辭】

【安世房中歌】

　　〖《漢書》曰：漢房中祠樂。高祖唐山夫人所作也。周有房中樂。至秦改名壽人。凡樂。樂其所生。禮不忘本。高祖樂楚聲。故房中樂楚聲也。孝惠二年。使樂府令夏侯寬備其簫管。更名安世樂。安世房中歌十七章。其《詩》曰：〗

　　大孝備矣。休德昭清。高張四縣。樂充宮庭。芬樹羽林。雲景杳冥。金支秀華。庶旄翠旌。七始華始。肅倡和聲。神來晏娭。庶幾是聽。（○《漢書》禮樂志。《樂府詩集》八。《文選》補遺三十四。廣《文選》十一。《詩紀》二。○逯案。通行本《漢書》此章與下章連為一篇。《文選》補遺及《詩紀》割七始等四句屬下。別為一章。今依汲古閣本《漢書》及《樂府詩集》、廣《文選》分厘之。）

　　粥粥音送。細齊人情。忽乘青玄。熙事備成。清思眑眑。經緯冥冥。（○同上）

　　我定曆數。人告其心。敕身齊戒。施教申申。乃立祖廟。敬明尊親。大矣孝熙。四極爰轃。（○同上○《漢書》此與下篇連為一首。今從《樂府詩集》。）

　　王侯秉德。其鄰翼翼。顯明昭式。清明鬯矣。皇帝孝德。竟全大功。撫安四極。（○同上○王先謙《漢書》補註引吳仁傑曰：安世房中歌十七章。刊誤區分之。一章多或十句八句。少或六句四句。未有奇數者。獨王侯秉德一章七句。仁傑案。既醉詩及下文安其所章。皆用疊句。此章當雲。王侯秉德。其鄰翼翼。其鄰翼翼。顯明昭式。書本脫誤。今改定作八句。）

　　海內有奸。紛亂東北。詔撫成飾。武臣承德。行樂交逆。簫群慝。肅為濟哉。蓋定燕國。（○同上○《漢書》與下兩篇連為一首。）

　　大海蕩蕩水所歸。高賢愉愉民所懷。大山崔。百卉殖。民何貴。貴有德。（○同上○逯案。劉敞所見本《漢書》盪愉二字皆不疊。）

　　安其所。樂終產。樂終產。世繼緒。飛龍秋。游上天。高賢愉。樂民人。（○同上）

　　豐草葽。女羅施。善何如。誰能回。大莫大。成教德。長莫長。被無極。（○同上）

　　雷震震。電耀耀。明德鄉。治本約。治本約。澤弘大。加被寵。咸相保。德施大。世曼壽。（○同上）

　　都荔遂芳。窅{宀瓜}桂華。孝奏天儀。若日月光。乘玄四龍。回馳北行。羽旄殷盛。芬哉芒芒。孝道隨世。我署文章。（桂華○同上○逯案。《漢書》桂華二字冠下文之首。《樂府詩集》同之。惟又于文章字下刻□□兩空格。《文選》補遺刪桂華二字。）

　　馮馮翼翼。承天之則。吾易久遠。燭明四極。（○同上○逮案。《詩紀》依《文選》補遺、廣《文選》以此四句與下文德福兩韻共為一首。然檢各本《漢書》。此四句悉獨立成篇。當是原歌如此。今據以改正。）

　　慈惠所愛。美若休德。杳杳冥審。克綽永福。（美芳○同上○劉奉世曰：桂華、美芳。皆二詩章名。本側注前篇之末。傳寫之誤。遂以冠后。又詞無美芳。亦當作美若矣。逯案。《漢書》此與下文連為一篇。而《樂府詩集》則連下文起首二句共為一篇。）

　　磑磑即即。師象山則。鳴呼孝哉。案撫戎國。蠻夷竭歡。象來致福。兼臨是愛。終無兵革。（○同上）

　　嘉薦芳矣。告靈饗矣。告靈既饗。德音孔臧。惟德之臧。建侯之常。承保天休。令問不忘。（○同上）

　　皇皇鴻明。盪侯休德。嘉承天和。伊樂厥福。在樂不荒。惟民之則。浚則師德。下民咸殖。

　　令問在舊。孔容翼翼。（《詩紀》雲。《漢書》自浚則以下別為一章。今從樂府。○同上○逯案。鐵琴銅劍樓藏北宋本及汲古閣本各《漢書》。浚則等四句與上文皆連為一章。《詩紀》云云。不知究據何本。又《文選》補遺及廣《文選》則以浚則等四句獨立成篇。此蓋從《漢書》刊誤說。而足成十七章之數也。）

　　孔容之常。承帝之明。下民之樂。子孫保光。承順溫良。受帝之光。嘉薦令芳。壽考不忘。（○同上）

　　承帝明德。師象山則。雲施稱民。永受厥福。承容之常。承帝之明。下民安樂。萬壽無疆。（○《漢書》禮樂志。《樂府詩集》八。《文選》補遺三十四。廣《文選》十一。《詩紀》二。）

　　（此歌《文選》補遺及廣《文選》、《詩紀》均署唐山夫人。逯案。《漢書》僅謂唐山夫人作樂。樂與辭非一事。此質之漢志可知。似不得即署唐山夫人。今依《樂府詩集》編入闕名卷中。又此歌於樂分十七章。于辭實為十七首。郊祀歌仿此。）

【郊祀歌】

　　〖《漢書》曰：武帝定郊祀之禮。祠太乙于甘泉。祭後土于汾陰。乃立樂府。采詩夜誦。有趙、代、秦、楚之謳。以李延年為協律都尉。多舉司馬相如等數十人造為詩賦。略論律呂。以合八音之調。作十九章之歌。以正月上辛用事甘泉圜丘。使童男女七十人歌之。時新得神馬。因次為歌。汲黯曰：王者作樂。上以承祖宗。下以化兆民。今陛下得馬詩以為歌協于宗廟。先帝百姓豈能知其音邪。觀黯之言。則是歌宗廟亦用之矣。然其辭亦多難曉雲。〗

【練時日】

　　練時日。侯有望。焫膋蕭。延四方。九重開。靈之斿。垂惠恩。鴻祜休。靈之車。結玄雲。駕飛龍。羽旄紛。靈之下。若風馬。左倉龍。右白虎。靈之來。神哉沛。先以雨。般裔裔。靈之至。慶陰陰。相放{弗心}。震澹心。靈已坐。五音飭。虞至旦。承靈億。牲繭栗。粢盛香。尊桂酒。賓八鄉。靈安留。吟青黃。遍觀此。眺瑤堂。眾嫭並。綽奇麗。顏如荼。兆逐靡。被華文。側霧縠。曳阿錫。佩珠玉。俠嘉夜。茝蘭芳。澹容與。獻嘉觴。（○《漢書》禮樂志。《樂府詩集》一。《文選》補遺三十四。廣《文選》十一。《詩紀》五。）

【帝臨】

　　帝臨中壇。四方承宇。繩繩意變。備得其所。清和六合。制數以五。海內安寧。興文匽武。後土富媼。昭明三光。穆穆優遊。嘉服上黃。（○同上）

【青陽鄒子樂。】〖《漢書》載此名。下同。〗

　　青陽開動。根荄以遂。膏潤並愛。跂行畢逮。霆聲發榮。壧處頃聽。枯槁復產。乃成厥命。眾庶熙熙。施及夭胎。群生啿々。惟春之祺。（○同上）

【朱明】〖鄒子樂。〗

　　朱明盛長。甫與萬物。桐生茂豫。靡有所詘。敷華就實。既阜既昌。登成甫田。百鬼迪嘗。廣大建祀。肅雍不忘。神若宥之。傳世無疆。（○同上）

【西顥】〖鄒子樂。〗

　　西顥沆碭。秋氣肅殺。含秀垂穎。續舊不廢。奸偽不萌。祅孽伏息。隅辟越遠。四貉咸服。既畏茲威。惟慕純德。附而不驕。正心翊翊。（○同上）

【玄冥】〖鄒子樂。〗

　　玄冥陵陰。蟄蟲蓋藏。草木零落。抵冬降霜。易亂除邪。革正異俗。兆民反本。抱素懷樸。條理信義。望禮五嶽。籍斂之時。掩收嘉穀。（○同上）

【惟泰元】

　　惟泰元尊。媼神蕃厘。經緯天地。作成四時。精建日月。星辰度理。陰陽五行。周而復始。雲風雷電。降甘露雨。百姓蕃滋。咸循厥緒。繼統共勤。順皇之德。鸞路龍鱗。罔不肸飾。嘉籩列陳。庶幾宴享。滅除凶災。烈騰八荒。鐘鼓竽笙。雲舞翔翔。招搖靈旗。九夷賓將。（建始元年。丞相匡衡奏罷鸞路龍鱗。更定時曰涓選休成。○同上○逯案。篇末注據漢志補入。）

【天地】

　　天地並況。惟予有慕。爰熙紫壇。思求厥路。恭承禋祀。縕豫為紛。黼綉周張。承神至尊。千童羅舞成八溢。合好效歡虞泰一。九歌畢奏斐然殊。鳴琴竽瑟會軒朱。璆磬金鼓。靈其有喜。百官濟濟。各敬厥事。盛牲實俎進聞膏。神奄留。臨須搖。長麗前掞光耀明。寒暑不忒況皇章。展詩應律鋗玉鳴。函宮吐角激征清。發梁揚羽申以商。造茲新音永久長。聲氣遠條鳳鳥⺶鳥。神夕奄虞蓋孔享。（丞相匡衡奏罷黼綉周張。更定時曰肅若舊典。○《漢書》禮樂志。《初學記》十五。《樂府詩集》一。《文選》補遺三十四。廣《文選》十一。《詩紀》五。）

【日出入】

　　日出入安窮。時世不與人同。故春非我春。夏非我夏。秋非我秋。冬非我冬。泊如四海之池。遍觀是耶謂何。吾知所樂。獨樂六龍。六龍之調。使我心若。訾黃其何不徠下。（○《漢書》禮樂志。《樂府詩集》一。《文選》補遺三十四。廣《文選》十一。《詩紀》五。）

【天馬】〖《詩紀》雲。一作天馬歌。〗

　　〖《漢書》武帝紀曰：元鼎四年秋。馬生渥窪水中。作天馬之歌。太祖四年春。貳師將軍李廣利斬大宛王首。獲汗血馬來。作西極天馬之歌。〗

　　太一況。天馬下。霑赤汗。沫流赭。志俶儻。精權奇。籋浮雲。晻上馳。體容與。迣萬里。今安匹。龍為友。（元狩三年。馬生渥窪水中作。○《漢書》禮樂志。《類聚》九十三。《御覽》八百九十四。《樂府詩集》一。《文選》補遺三十四。廣《文選》十一。《詩紀》五。又《文選》三十五七命注引第二句。○逯案。《御覽》引天馬下有千里二字。當是衍文。不注入本文下。）

　　天馬徠。從西極。涉流沙。九夷服。天馬徠。出泉水。虎脊兩。化若鬼。天馬徠。歷無草。徑千里。循東道。天馬徠。執徐時。將搖舉。誰與期。天馬徠開遠門。竦予身。逝昆崙。天馬徠。龍之媒。游閭闔。觀玉台。（太初四年。誅宛王獲宛馬作。○《漢書》禮樂志。《樂府詩集》一。《文選》補遺三十四。廣《文選》十一。《詩紀》五。又水經二河水注引草、道二韻。《類聚》九十三引極、服、草、道、門、{山侖}、媒、台八韻。《文選》十四赭白馬賦注引極一韻、又二十三詠懷詩注引極、服、草、通四韻。《白帖》十八引極一韻，《御覽》三十八引門，崘二韻，又八百九十四引極、服、草、道、崘、崘媒、台八韻，事類賦馬賦引極、服、草、道、媒、台六韻。○逯案。《御覽》三十八引此作《漢書》曰張發世房中歌詩云雲。殊謬。又錦繡萬花谷三十七引漢天馬歌曰尾蕭梢兮朔風起。則實非漢歌。諸如此類。均須明辨。）

【天門】

　　天門開。詄蕩蕩。穆並騁。以臨饗。光夜燭。德信著。靈寢平而鴻。長生豫。太朱塗廣。夷石為堂。飾玉梢以舞歌。體招搖若永望。星留俞。塞隕光。照紫幄。珠熉黃。幡比翅（《文選》補遺作翍。廣《文選》、《詩紀》並同。）

　　回集。貳雙飛常羊。月穆穆以金波。日華耀以宣明。假清風軋忽。激長至重觴。神裴回若留放。殣冀親以肆章。函蒙祉福常若期。寂漻上天知厥時。泛泛滇滇從高斿。殷勤此路臚所求。佻正嘉吉弘以昌。休嘉砰隱溢四方。專精厲意逝九閡。紛雲六幕浮大海。（○《漢書》禮樂志。《樂府詩集》一。《文選》補遺三十四。廣《文選》十一。《詩紀》五。○靈寢平而鴻長生豫句。王先謙《漢書》補註曰：八字不成句義。平而二字當衍。顏注亦未為平字釋義。衍文明矣。又幡比翅回集。貳雙飛常羊句下。王氏又曰：翅飛下皆有兮字。假清二句同。逯案。王說是也。此歌楚體。各句殆均有兮字。經孟堅刪削。故至此耳。）

【景星】〖《詩紀》雲。一曰寶鼎歌。〗

　　〖《漢書》武帝紀曰：元鼎四年夏六月。得寶鼎後土祠旁。作寶鼎之歌。〗

　　景星顯見。信星彪列。象載昭庭。日親以察。參侔開闔。爰推本紀。汾脽出鼎。皇祜元始。五音六律。依韋饗昭。雜變並會。雅聲遠姚。空桑琴瑟結信成。四興迭代八風生。殷殷鍾石羽龠鳴。河龍供鯉醇犧牲。百末旨酒布蘭生。泰尊柘漿析朝酲。微感心攸通修名。周流常羊思所並。穰穰復正直往寧。馮蠵切和疏寫平。上天布施後土成。穰穰豐年四時榮。（元鼎五年得鼎汾陰作。○《漢書》禮樂志。《樂府詩集》一。《文選》補遺三十四。廣《文選》十一。《詩紀》五。又《御覽》八百六十一引醒一韻、九百七十四引生酲二韻。○逯案。王氏《漢書》補註曰：武紀得鼎在四年。五當作四。又馮蠵切和疏寫平句。晉灼曰：馮。馮夷。河伯也。蠵、觜蠵。龜屬也。逯案。蠵、夷同部。音近相假。馮蠵當即馮夷。唐劉恂領表錄異雲。蟕蠵。俗謂之茲夷。是亦馮蠵即馮夷之證。）

【齊房】〖《詩紀》雲。一曰芝房歌。〗

　　〖《漢書》武帝紀曰：元封二年夏六月。甘泉宮內中產芝。九莖連頁。作芝房之歌。〗

　　齊房產草。九莖連頁。宮童效異。披圖案諜。玄氣之精。回復此都。蔓蔓日茂。芝成靈華。（元封二年芝生甘泉齊房作。○《漢書》禮樂志。《樂府詩集》一。《文選》補遺三十四。廣《文選》十一。《詩紀》五。）

【后皇】

　　后皇嘉壇。立玄黃服。物發冀州。兆蒙祉福。沇々四塞。徦狄合處。經營萬意。咸遂厥宇。（○同上）

【華燁燁】

　　華燁燁。固靈根。神之斿。過天門。車千乘。敦昆崙。神之出。排玉房。周流雜。拔蘭堂。神之行。旌容容。騎沓沓。般縱縱。神之徠。泛翊翊。甘露降。慶雲集。神之揄。臨壇宇。九疑賓。夔龍舞。神安坐。翔吉時。共翊翊。合所思。神嘉虞。申貳觴。福滂洋。邁延長。沛施佑。汾之阿。揚金光。橫泰河。莽若雲。增揚波。遍臚驤。騰天歌。（○同上）

【五神】

　　五神相。包四鄰。土地廣。揚浮雲。扢嘉壇。椒蘭房。璧玉精。垂華光。益意年。美始興。交於神。若有承。廣宣延。咸畢觴。靈輿位。偃蹇驤。卉汨臚。析奚遺。淫淥澤。淫然歸。（同上）

【朝隴首】〖《詩紀》雲。一曰白麟歌。〗

　　〖《漢書》武帝紀曰：元狩元年冬十月。行幸雍。獲白麟。作白麟之歌。〗

　　朝隴首。覽西垠。雷電尞。獲白麟。爰五止。顯黃德。圖匈虐。熏鬻殛。辟流離。抑不詳。賓百僚。山河饗。掩回轅。鬗長馳。騰雨師。灑路陂。流星隕。感惟風。籋歸雲。撫懷心。（元狩元年。行幸雍獲白麟作。○同上）

【象載瑜】〖《詩紀》雲。一百赤雁歌。〗

　　〖《漢書》禮樂志曰：大始三年。行幸東海獲赤雁作。〗

　　象載瑜。白集西。食甘露。飲榮泉。赤雁集。六紛員。殊翁雜。五采文。神所見。施祉福。登蓬萊。結無極。（太始三年行幸東海獲赤雁作。○同上）

【赤蛟】

　　赤蛟綏。黃華蓋。露夜零。書晻濭。百君禮。六龍位。勺椒漿。靈已醉。靈既享。錫吉祥。芒芒極。降嘉觴。靈殷殷。爛揚光。延壽命。永未央。杳冥冥。塞六合。澤汪濊。輯萬國。靈禗々。象輿。票然逝。旗逶蛇。禮樂成。靈將歸。托玄德。長無衰。（○同上）

　　逯案。此樂歌如天馬、景星、齊房、朝隴首、象載瑜諸篇。武紀悉謂武帝作。又青陽、朱陽、西顥、玄冥四篇署鄒子樂。

　　或即鄒陽之作也。惟樂章既不容分割。歌辭亦當經人刪定。故今統編闕名卷中。不再析出。

【鼓吹曲辭】

【鐃歌】

　　〖崔豹《古今注》曰：短簫鐃歌。軍樂也。黃帝使岐伯作。所以建武揚威德。風勸戰士也。《周禮》所謂王大捷。則令凱樂。漢樂有黃門鼓吹。天子所以宴樂群臣也。短簫鐃歌。鼓吹之一章爾。亦以錫有功諸侯。古今樂錄曰：漢鼓吹鐃歌十八曲。字多訛誤。又有務成、玄雲、黃爵、釣竿。亦漢曲也。其辭亡。或雲漢鐃歌二十一。無釣竿。擁離亦曰翁離。《宋書》樂志曰：漢鼓吹鐃歌十八篇。按古今樂錄。皆聲辭艷相雜。不復可分。沈約雲。樂人以音聲相傳。訓詁不可復解。凡古樂錄。。皆大字是辭。細字是聲。聲辭合寫。故致然耳。〗

【朱鷺】

　　〖隋疏樂志曰：建鼓殷所作。又棲翔鷺于其上。不知何代所加。然則漢曲。蓋因飾鼓以鷺而名曲焉。○譚蒼醍醐雲。漢初有朱鷺之瑞。故以鷺形飾鼓。又以朱鷺名鼓吹曲也。〗

　　朱鷺何食食茄下。不食不吐將以問諫者。（○《宋書》樂志。《樂府詩集》十六。《詩紀》五。○逯案。賈生書雲。鼓所以來諫。《詩》雲：柔亦不茹。剛亦不吐。此歌云云。言諫官之道也。茄。古荷字。又十八曲歌辭凡以為聲字者皆細字旁書之。以區別于本文。）

【思悲翁】

　　思悲翁。唐思。奪我美人侵以遇。悲翁但思。蓬首狗。逐狡兔。食交君。梟子五。梟母六。拉沓高飛莫安宿。（○同上○唐思。徒思也。也、我皆聲。侵遇為侵漁或侵虐之借字。交君殆狡麏之借字。）

【艾如張】

　　〖《詩紀》雲。艾與刈同。芟草也。谷梁傳曰：艾蘭以為防。置旃以為轅門。謂因搜狩以習武事也。蘭。香草也。言艾草以為田之大防是也。〗

　　艾而張羅。夷於何。行成之。四時和。山出黃雀亦有羅。雀以高飛奈雀何。為此倚欲。誰肯礞室。（○同上○董若雨曰：Ａ１４當是墜字之誤。案此說是。《漢書》敘傳。薄姬Ａ１４宗文產德。師古注。墜。古墜字。）

【上之回】

　　〖《漢書》武帝紀曰：元封四年冬。行幸雍。祠五畤。通回中道。遂北出蕭關。回中地在安定。沈建樂府廣題曰：漢曲皆美當時之事。按石關。宮闕名。近甘泉宮。相如上林賦雲。蹙石關。歷封巒是也。〗

　　上之回。所中益。夏將至。行將北。以承甘泉宮。寒暑德。游石關。望諸國。月支臣。匈奴服。令從百官疾驅馳。千秋萬歲樂無極。（○《宋書》樂志。《樂府詩集》十六。《文選》補遺三十四。廣《文選》十二。《詩紀》五。○逯案。上之回者。言上幸回中。所中即行在所。又見雉子班。蓋當時習語。所中益言行在所儀從之盛。末二句則讚美之辭。）

【翁離】〖一作擁離。〗

　　擁離趾中可築室。何用葺之蕙用蘭。擁離趾中。（○《宋書》樂志。《樂府詩集》十六。《詩紀》五。○逯案。翁離當作翁雜。漢時習語。所以狀五采之貌。郊祀歌。殊翁雜。五采文。是其證。趾者。讀為沚。詩谷風。湜湜其沚。《說文》水部引作止。詩七月。四之日舉趾。《漢書》食貨志引作止。趾皆可作止。故趾可借為沚。又沚即畤。見左氏隱三年傳釋文。漢郊五畤。郊祀志謂五畤祭黃、青、赤、白、黑神。祝宰之衣。各如其色。則五畤土色自亦各別。五畤而五色相映。故曰翁雜。又畤中築室所以祠神。故以蕙蘭葺成。此歌有脫爛處。）

【戰城南】

　　戰城南。死郭北。野死不葬烏可食。為我謂烏。且為客豪。野死諒不葬。腐肉安能去子逃。水深激激。蒲葦冥冥。梟騎戰鬥死。駑馬裴回鳴。梁築室何南梁何北。禾黍而獲君何食。願為忠臣安可得。思子良臣。良臣誠可思。朝行出攻。莫不夜歸。（○《宋書》樂志。《樂府詩集》十六。《文選》補遺三十四。風雅翼。選詩補遺下。廣《文選》十二。《詩紀》五。○逯案。梁築室句不辭。上樑字乃衍文。以字虛聲。原文當作築室河南梁河北河。今作河。假借字耳。《漢書》衛青傳。遂定河南地。絕梓領。梁北河。討蒲泥。破苻離云云。魏文帝典論。孝武自征元以迄征和。征匈奴四十餘舉。逾廣漠。絕梓領。封狼居。禪姑幕。梁北河云云。皆言定河南梁北河事。當梁漢人習語。如司馬相如難蜀父老。梁孫原云云。是其比。漢取河南。置朔方郡。故築室以為屯戍。並以討胡。遂有梁北河之事。此歌築室河南梁河北。即指此乎。又思子良臣。子乃哉之假借字。與下聖人出美人子之子同例。）

【巫山高】

　　巫山高。高以大。淮水深。難以逝。我欲東歸。害梁不為。我集無高曳。水何梁。湯湯回回。臨水遠望。泣下沾衣。遠道之人心思歸。謂之何。（○《宋書》樂志。《樂府詩集》十六。廣《文選》十二。《詩紀》五。○逯案。害梁不為。害者。曷之借字。《漢書》翟方進傳。予害敢不于身撫祖宗之所受大命。是其比。我集無高曳。集高曳為濟篙栧之借字。）

【上陵】

　　〖古今樂錄曰：漢章帝元和中。有宗廟食舉六曲。加重來上陵二曲為上陵食舉。《後漢書》禮儀志曰：正月上丁。祀南郊。次北郊、明堂、高廟、世祖廟謂之五供。禮畢。以次上陵。西都舊有上陵。東都之儀。太官上食。太常樂奏食舉。按古辭大略言神仙事。不知與食舉曲同否。○逯案。古今樂錄所疑非也。此題上陵與本文山林。殆皆上林之誤。〗

　　上陵何美美。下津風以寒。問客從何來。言從水中央。桂樹為君船。青絲為君笮。木蘭為君棹。黃金錯其間。滄海之雀赤翅鴻。白雁隨。山林乍開乍合。曾不知日月明。醴泉之水。光澤何蔚蔚。芝為車。龍為馬。覽遨遊。四海外。甘露初二年。芝生銅池中。仙人下來飲。延壽千萬歲。（○《宋書》樂志。《樂府詩集》十六。廣《文選》十二。《詩紀》五。又《書鈔》五三十八、《御覽》七百七十一併引笮、間二韻。）

【將進酒】

　　將進酒。乘大白。辨加哉。詩審搏。放故歌。心所作。同陰氣。詩悉索。使禹良工。觀者苦。（○《宋書》樂志。《樂府詩集》十六。《詩紀》五。○逯案。乘大白即引滿舉白之意。上言進酒。故下言舉白。辨加即駕辨。此倒言之。大招。伏義駕辨。楚勞商只。二八接武。投詩賦只。此上言辨而下言詩。正與之合。詩審搏。審讀蟠。審搏繁盛之意。見《周禮》羽人注。上言詩審搏。下言詩悉索。正示歌舞之由盛及衰。心。新之借字。與上文故對文。陰氣或謂為飲泣。借字。義亦可通。使禹二字義不明。苦。快也。見楊子方言。）

【君馬黃】

　　君馬黃。臣馬蒼。二馬同逐臣馬良。易之有騩蔡有赭。美人歸以南。駕車馳馬。美人傷我心。佳人歸以北。駕車馳馬。佳人安終極。（○《宋書》樂志。《樂府詩集》十六。《文選》補遺三十四。風雅翼。選詩補遺下。廣《文選》十二。《詩紀》五。○逯案。二馬之二。《宋書》作三。殆刊寫之誤。今從樂府。）

【芳樹】

　　芳樹日月君亂如於風。芳樹不上無心。溫而鵠。三而為行。臨蘭池。心中懷悵。心不可匡。目不可顧。妒人之子愁殺人。君有它心。樂不可禁。王將何似。如絲如魚乎。悲矣。（○《宋書》樂志。《樂府詩集》十六。《詩紀》五。○逯案。芳樹日月。月當作夕。費昶芳樹篇。幸被夕風吹云云。是梁時尚作夕。日夕。朝夕也。亂如即亂挐。懷我悵。我者聲字。蘭池。池名。亦宮名。見《漢書》楊仆傳及續《漢書》地理志。地在長安。）

【有所思】

　　〖古今樂錄曰：漢大樂食舉第七曲亦用之。不知與此同否。〗

　　有所思。乃在大海南。何用問遺君。雙珠玳瑁簪。用玉紹繚之。聞君有它心。拉雜摧燒之。摧燒之。當風揚其灰。從今以往。勿復相思。相思。與君絕。雞鳴狗吠。兄嫂當知之。秋風肅肅晨風颸。東方須臾高知之。（○《宋書》樂志。《樂府詩集》十六。廣《文選》十二。《詩紀》五。又《御覽》六百八十作引南、簪二韻。○逯案。雙珠玳瑁簪句。當有疊文。妃呼豨。聲字。）

【雉子班】

　　雉子班如此之於雉梁。無以吾翁孺雉子。知得雉子高飛止。黃鵠飛之以千里。王可思雄來飛從雌視子。趨一雉雉子車大駕馬滕被王送行所中。堯羊飛從王孫行。（○《宋書》樂志。《樂府詩集》十六。《詩紀》五。）

【聖人出】

　　聖人出。陰陽和。美人出。游九河。佳人來。騑離哉何。駕六飛龍四時和。君之臣明護不道。美人哉。宜天子。免甘星筮樂甫始。美人子。含四海。（○《宋書》樂志。《樂府詩集》十六。廣《文選》十二。《詩紀》五。○逯案。美人、佳人對舉。乃分言君臣。已見上文君馬黃曲。離哉何與臨高台離哉翻、遠如期曲佳哉紛為同一語法。美人子。子與哉同。蓋聲之轉。）

【上邪】〖《詩紀》雲。一作雅。〗

　　上邪。我欲與君相知。長命無絕衰。山無陵。江水為竭。冬雷震震夏雨雪。天地合。乃敢與君絕。（○《宋書》樂志。《樂府詩集》十六。廣《文選》十二。《詩紀》五。）

【臨高台】

　　臨高台以軒。下有清水清且寒。江有香草目以蘭。黃鵠高飛離哉翻。關弓射鵠。令我主壽萬年。收中吾。（廣《文選》作吉。○《宋書》樂志。《樂府詩集》十六。風雅翼。選詩補遺下。廣《文選》十二。《詩紀》五。○劉履曰：篇末收中吾三字。其義未詳。疑曲調之餘聲。如樂錄所謂羊無夷、伊那何之類。逯案。此三安當是殘句。與翁離曲同例。又江有香草目以蘭。目以蘭與蕙用蘭、風以寒語法同。則目亦香草也。疑為茝之誤。）

【遠如期】

　　〖一曰遠期。《宋書》樂志有晚芝曲。沈約言舊史雲詁不可解。疑是漢遠期曲也。古今樂錄曰：漢太樂食舉曲有遠期。至魏省之。〗

　　遠如期。益如壽。處天左側。大樂萬歲。與天無極。雅樂陳。佳哉紛。單于自歸。動如驚心。虞心大佳。萬人還來。謁者引。鄉殿陳。累世未嘗聞之。增壽萬年亦誠哉。（○《宋書》樂志。《樂府詩集》十六。廣《文選》十二。《詩紀》五。○逯案。遠如期、益如壽。兩如字皆聲。與蛺蝶曲軒奴軒之奴殆同。故遠如期實即遠期也。此曲蓋美宣帝時單于來朝之作。《漢書》匈奴傳雲。單于朝甘泉。禮畢。宿長平。上登長平詔單于勿謁。其左右當戶之群臣。皆得列觀。及諸蠻夷君長侯王數萬咸迎于渭橋下。夾道陳、上登渭橋。咸稱萬歲。正與此曲所寫相同。又宣帝紀有司議曰：匈奴單于鄉風慕義。舉國同心。奉珍朝賀。自古未之有也云云。與此累世未嘗聞之。義同。）

【石留】〖《詩紀》作流。〗

　　石留涼陽涼石。水流為沙錫以微。河為香向始。冷將風陽北逝。肯無敢於于揚。心邪懷蘭志金安薄北方開留離蘭。（○《宋書》樂志。《樂府詩集》十六。《詩紀》五。○逯案。留、涼雙聲。陽、涼疊韻。皆石之形容。錫讀為細。與前曲高以大語法同。言細又微也。冷將風陽北逝。冬日行北陸。故曰陽北逝。蓋上言石沙之銷毀。下言時光之迅速。）

　　馬援

　　〈援。字文淵。扶風茂陵人。建武四年。奉使洛陽。以為待詔。歷太中大夫、隴西太守、虎賁中郎將。拜伏波將軍。封新息侯。二十五年。擊五溪蠻。卒于軍。建初三年。追謚曰忠成侯。〉

【武溪深】〖《樂府》作武溪深行。《詩紀》同。樂府雲。一作武陵深行。〗

　　〖《古今注》曰：武溪深。乃馬援南征之所作也。援門生爰寄生善吹笛。援作歌和之。名曰武溪深。其曲雲。〗

　　滔滔五溪一何深。鳥飛不度獸不敢臨。嗟哉五溪多毒淫。（○《古今注》中。《樂府詩集》七十四。歐陽集古錄上。《詩紀》三。○逯案。《御覽》六十七引善歌錄歌曰：武溪深復深。飛鳥不能渡。游獸不能臨雲。殆別是一歌也。）

　　王吉

　　〈吉。明帝時為虎賁。〉

【射烏辭】

　　〖《風俗通》曰：明帝東巡。有烏飛鳴乘輿上。虎賁王吉射之。作辭云云。帝賜錢百萬。遂令亭壁皆畫烏。〗

　　烏烏啞啞。引弓射。洞左腋。陛下壽萬年。臣為二千石。（○《初學記》三十引《風俗通》。《太平環宇記》九。《詩紀》四。）

　　白狼王唐菆

【歌詩】

　　〖廣《文選》作莋都夷歌三章。《詩紀》同。逯案。蜀都賦雲。陪以白狼。夷歌成章。○《後漢書》曰：明帝時。益州刺史朱輔宣示漢德。咸懷遠夷。自汶山以西。前世所不至。正朔所未加。白狼、槃木、唐菆等百餘國。皆舉種稱臣奉貢。白狼王唐菆作詩三章。歌頌漢德。輔使譯而獻之。〗

【遠夷樂德歌】

　　大漢是治。與天合意。吏譯平端。不從我來。聞風向化。所見奇異。多賜繒布。甘美酒食。昌樂肉飛。屈申悉備。蠻夷貧薄。無所報嗣。願主長壽。子孫昌熾。

【遠夷慕德歌】

　　蠻夷所處。日入之部。慕義向化。歸日出主。聖德深恩與人富厚。冬多霜雪。夏多和雨。寒溫時適。部人多有。涉危歷險。不遠萬里。去俗歸德。心歸慈母。

【遠夷懷德歌】

　　荒服之外。土地墝埆。食肉衣皮。不見鹽谷。吏譯傳風。大漢安樂。攜負歸仁。觸冒險狹。高山岐峻。緣崖磻石。木薄發家。百宿到洛。父子同賜。懷抱匹帛。傳告種人。長願臣僕。（○《後漢書》西南夷傳。廣《文選》十四。《詩紀》四。又《初學記》十五引第二章。）

　　杜篤

　　〈篤。字季雅。京兆杜陵人。仕郡為文學掾。建初三年。車騎將軍馬防擊西羌。請篤為從事中郎。戰沒于射姑山。所著賦、誄、吊、書、贊七言及雜文凡十八篇。〉

【京師上巳篇】

　　窈窕淑女美勝艷。妃戴翡翠珥明珠。（○《書鈔》百三十五。○逯案。《書鈔》原題杜季稚。稚殆雅之訛。又漢人七言率句句用韻。此艷珠不葉。疑非出一章。）

　　梁鴻

　　〈鴻。字伯鸞。平陵人。家貧而尚節介。隱居霸陵山中。后居吳。皋伯通舍之於家。鴻潛避著書十餘篇。卒于吳。〉

【五噫歌】

　　〖《後漢書》曰：梁鴻東出關。過京師。作五噫之歌。肅宗聞而非之。求鴻不得。〗

　　陟彼此芒兮噫。顧覽帝京兮噫。宮室崔嵬兮噫。民之劬勞兮噫。遼遼未央兮噫。（《御覽》或末二句互倒。又遼遼作寥寥。○后《漢書》梁鴻傳。《書鈔》一百六。《文選》四十三與嵇茂《齊書》注。《御覽》百五十八、五百七十二。環宇記三。《文選》補遺三十五。廣《文選》十四。又事類賦歌賦注。《詩紀》三。）

【適吳詩】

　　〖《後漢書》曰：鴻易姓運期。名耀。字侯光。與妻子居齊魯之間。有頃又去適吳。將行作《詩》曰云云。〗

　　逝舊邦兮遐征。將遙集兮東南。心惙怛兮傷悴。忘菲菲兮升降。欲乘策兮縱邁。疾吾俗兮作讒。競舉枉兮措直。咸先佞兮唌々。固靡慚兮獨建。冀異州兮尚賢。聊逍遙兮遨嬉。纘仲尼兮周流。儻雲睹兮我悅。遂舍車兮即浮。過季札兮延陵。求魯連兮海隅。雖不察兮光貌。幸神靈兮與休。惟季春兮華阜。麥含英兮方秀。哀茂時兮逾邁。愍芳香兮日臭。悼吾心兮不獲。長委結兮焉究。口囂囂兮余訕。嗟恇々兮誰留。（○《後漢書》梁鴻傳。《詩紀》三。又《類聚》三引秀一韻。吳棫韻補二引隅、休二韻。）

【思友詩】（《詩紀》雲。一作思高恢。）

　　〖《後漢書》曰：鴻友人京兆主恢。少好《老子》。隱於華陰山。及鴻東遊。思恢作詩。二人遂不復相見。恢亦高抗。終身不仕。〗

　　鳥嚶嚶兮友之期。念高子兮仆懷思。想念恢兮爰集茲。（○《後漢書》梁鴻傳。《詩紀》三。）

　　東平王劉蒼

　　〈蒼。明帝同母弟。建武十五年。封東平公。十七年。進爵為王。明帝即位。拜驃騎將軍。永平五年歸國。建初八年卒。〉

【武德舞歌詩】

　　〖東觀《漢記》曰：明帝永平三年八月。公卿奏世祖廟舞名。東平王蒼議。以漢制宗廟。各奏其樂。不皆相襲。光武皇帝擾亂中興。武功盛大。廟光舞宜曰大武之舞。乃進武德舞歌詩。遂用之於光武廟焉。〗

　　於穆世廟。肅雍顯清。俊乂翼翼。秉文之成。越序上帝。駿奔來寧。建立三雍。封禪泰山。章明圖讖。放唐之文。休矣惟德。罔射協同。本支百世。永保厥功。（○續《漢書》祭祀志九注。樂府五十二。廣《文選》八。《詩紀》三。○此歌廣《文選》作漢廟登歌詩。查南《齊書》樂志雲。永平三年。東平王蒼造光武廟登歌一章二十六句。其辭稱述功德雲。今此詩僅一十四句。知已經刪節矣。）

　　班固

　　〈固。字孟堅。扶風安陵人。永平中。召詣校書部。除蘭台令史。遷為郎。建初中。遷玄武司馬。永元初。大將軍竇憲出塞。以為中護軍。行中郎將事。四年。憲敗。坐下獄死。年六十一。有集十七卷。〉

【明堂詩】〖固作《東都賦》。系自此以下五詩。〗

　　于昭明堂。明堂孔陽。聖皇宗祀。穆穆煌煌。上帝宴饗。五位時序。誰其配之。世祖光武。普天率土。各以其職。猗歟緝熙。允懷多福。（○《後漢書》班固傳。《文選》一。《御覽》五百三十三。風雅翼補遺下。《詩紀》三。）

【辟雍詩】

　　乃流辟雍。辟雍湯湯。聖皇蒞止。造舟為梁。皤皤國老。乃父乃兄。抑抑威儀。孝友光明。于赫太上。示我漢行。洪化惟神。永觀厥成。（○《後漢書》班固傳。《文選》一。《御覽》五百三十四。風雅翼補遺下。《詩紀》三。）

【靈台詩】

　　乃經靈台。靈台既崇。帝勤時登。爰考休征。三光宣精。五行布序。習習祥風。祁祁甘雨。百谷蓁蓁。庶草蕃廡。屢惟豐年。于皇樂胥。（○《後漢書》班固傳。《文選》一。《御覽》五百三十四。風雅翼補遺下。《詩紀》三。）

【寶鼎詩】

　　岳修貢兮川效珍。吐金景兮歊浮雲。寶鼎見兮色紛縕。煥共炳兮被龍文。登祖廟兮享聖神。昭靈德兮彌億年。（○《後漢書》班固傳。《文選》一。《詩紀》三。）

【白雉詩】

　　啟靈篇兮披瑞圖。獲白雉兮效素烏。嘉祥阜兮集皇都。發皓羽兮奮翹英。容潔朗兮于純精。彰皇德兮侔周成。永延長兮膺天慶。（○《後漢書》班固傳。《文選》一。《詩紀》三。）

【論功歌詩】

　　〖固為漢頌。系此歌詩。○《御覽》作頌論功詩靈芝歌。樂府作古辭靈芝歌。廣《文選》同。事類賦作漢傾論功歌詩靈芝歌。《詩紀》作郊祀靈芝歌。〗

　　因露寢兮產靈芝。象三德兮瑞應圖。延壽命兮光此都。配上帝兮象太微。參日月兮揚光輝。（○《初學記》十五。《御覽》五百七十。《樂府詩集》一。事類賦歌賦。廣《文選》十一。《詩紀》三。）

　　──右靈芝歌

　　後土化育兮四時行。修靈液養兮元氣復。冬同雲兮春脈沐。膏澤洽兮殖嘉穀。（○《御覽》一。○逯案。此篇《詩紀》缺收。僅見《御覽》作漢頌論功歌詩。大抵固作漢頌中附論功歌詩若干篇。各篇並有小題。此與上靈芝歌皆其佚遺也。姑依詩義補嘉禾歌三字。藉配上篇云爾。）

　　──右嘉禾歌

【詠史】

　　〖《文選》注作班固歌詩。詩品曰：孟堅才流。而老於掌故。觀其詠史。有感嘆之詞。

　　三王德彌薄。惟後用肉刑。太蒼令有罪。就遞長安城。自恨身無子。困急獨煢煢。小女痛父言。死者不可生。上書詣闕下。思古歌雞鳴。憂心摧折裂。晨風揚激聲。聖漢孝文帝。惻然感至情。百男何憒憒。不如一緹縈。（○《史記》蒼公傳正義。《文選》三十六策秀才文注。廣《文選》八。《詩紀》三。）

【詩】

　　長安何紛紛。詔葬霍將軍。刺繡被百領。縣官給衣衾。（○《御覽》八百十五。）

　　寶劍值千金。指之干樹枝。（○《書鈔》百二十二。《御覽》三百四十四。）

　　延陵輕寶劍。（○《御覽》三百四十四。）

　　崔駰

　　〈駰。字亭伯。涿郡安平人。少游太學。與班固、傅毅齊名。和帝初。車騎將軍竇憲闢為府掾。進主簿。察高第。出為長岑長。不之官而歸。永元四年卒。有集十捲。〉

【歌】

　　〖駰作北巡頌。系此。〗

　　皇皇太上湛恩篤兮。庶見我王咸思覿兮。仁愛紛紜德優渥兮。滂霈群生澤淋漉兮。惠我無疆承天祉兮。流衍萬昆長無已兮。（○文館詞林三百四十六。）

【安封侯詩】〖《御覽》作安豐侯詩。逯案。續漢志有安豐。無安封。則作安豐為是。〗

　　戎馬鳴兮金鼓震。壯士激兮忘身命。被兕甲兮跨良馬。揮長戟兮彀強弩。（○《類聚》五十九。廣《文選》十。《詩紀》三。又《御覽》三百三十九引馬、弩二韻。）

【七言詩】

　　鸞鳥高翔時來儀。應治歸德合望規。啄食楝實飲華池。（○《御覽》九百十六。百三家集崔亭伯集）

【又】

　　皦皦練絲退濁污。（○《文選》二十五答傅咸注。）

【三言詩】

　　屏九皋。詠典文。披五素。耽三墳。（○《書鈔》九十七。）

　　傅毅

　　〈毅。字武仲。扶風茂陵人。建初中為蘭台令史。拜郎中。與班固、賈逵共典校秘書。永元初。車騎將軍竇憲請為記室。憲遷大將軍。以為司馬。有集五卷。〉

【迪志詩】

　　〖《後漢書》曰：毅永平中於平陵習章句。因作迪志詩。〗

　　咨爾庶士。迨時斯勖。日月逾邁。豈雲旋復。哀我經營。膂力靡及。在茲弱冠。靡所樹立。于赫我祖。顯于殷國。貳跡阿衡。克光其則。武丁興商。伊宗皇士。爰作股肱。萬邦是紀。奕世載德。迄我顯考。保膺淑懿。纘修其道。漢之中頁。俊乂式序。秩彼殷宗。光此勛緒。伊余小子。穢陋靡逮。懼我世烈。自茲以墜。誰能革濁。清我濯溉。誰能昭暗。啟我童昧。先人有訓。我訊我誥。訓我嘉務。誨我博學。爰率朋友。尋此舊則。契闊夙夜。庶不懈忒。秩秩大猷。紀綱庶式。匪勤匪昭。匪壹匪測。農夫不怠。越有黍稷。誰能雲作。考之居息。二事敗頁。多疾我力。如彼遵衢。則罔所極。二志靡成。聿勞我心。如彼兼聽。則溷于音。于戲君子。無恆自逸。徂年如流。鮮茲暇日。行邁屢稅。胡能有迄。密勿朝夕。聿同始卒。（○《後漢書》傅毅傳。廣《文選》八。《詩紀》三。又《類聚》二十三引勖、復、國、則、逮、墜、逸、日八韻。《文選》四十一論盛孝章書注引日一韻。○逯案。《後漢書》膂力靡及句。膂作旅。注云。陳也。靡所樹立句。樹作庶。注云。無所庶幾成立也。是李賢所見本作旅作庶。與廣《文選》、《詩紀》皆異。作膂作樹似於義較勝。）

【歌】

　　〖毅作七激。系此。〗

　　陟景山兮采芳苓。哀不慘傷樂不流聲。彈羽躍水叩角奮榮。沈微玄穆感物寤靈。（○《類聚》五十七。）

　　劉珍

　　〈珍。字秋孫。一名寶。南陽蔡陽人。永初中為謁者僕射。永寧初。遷侍中、越騎校尉。延光四年。拜宗正。永建元年。轉衛尉。卒官。有集二卷。〉

【贊賈逵詩】

　　摛藻揚暉。如山如雲。世有令聞。以迄于君。（○《書鈔》一百。）

　　劉騊駼

　　騊駼。永初中。召入東觀。除校書郎。有集二卷。

【詩】

　　縹碧以為瓦。（○《白帖》三劉駼騊詩。○逯案。駼騊二字倒誤。）

　　李尤

　　〈尤。字伯仁。廣漢雒人。永元中。召詣東觀。拜蘭台令史。安帝時為諫議大夫。順帝初。遷樂安相。卒年八十三。有集五卷。〉

【九曲歌】

　　年歲晚墓時已斜。安得壯士翻日車。（○《書鈔》百四十九。《類聚》一。杜公瞻編珠。《御覽》四。事類賦日賦。草堂詩箋十一洗馬詩注。《詩紀》三。）

　　肥骨消滅隨塵去。（○《文選》二十八輓歌注。）

【武功歌】

　　□□□。鳴金鼓。馬模起。士激怒。（○《書鈔》百二十一。）

　　清埃飛。連日月。（○《文選》二十一謝宣遠張子房詩注。）

　　恩普洽。威令行。（○《文選》五十九齊故安陸昭王碑注。）

　　身非金石。名俱滅焉。（○《文選》三十七求自試表注。）

　　石Ａ１５

　　〈Ａ１５。字子才。甘陵人。〉

【費鳳別碑詩】

　　〖碑雲。君舅家中孫甘陵石勛。字子才。載馳載驅。來奔于喪庭。肝摧意悲。感切傷心。瞻彼碑誄。懷之好音。司馬慕蘭相。南容復白珪。仰之以彌高。贊之而彌堅。不堪哀且思。敘詩之一篇。庶昔子夏。起夫子之所言。其辭曰：

　　君諱鳳。字伯蕭。梁相之元子。九江太守之長兄了。世德襲爵。銀艾相亞。恢遐祖之鴻軌。拓前代之休蹤。邈逸越而難繼。非群愚之所頌。仁義本於心。慈孝著于性。不失典術。行不越矩度。清潔曒爾。泥而不滓。恤憂矜厄。施而不記。由近及遠。靡不復載。幫能闡令名而雲騰。揚盛聲而風布。踐郡右職。三貢獻計。辟州式部。忠以衛上。漢安二年。吳郡太守東海郭君以君有逶虵之節。自公之操。年卅一舉孝廉。拜郎中。除或國新平長。神化風靡。惠以流下。靜而為治。匪煩匪擾。乾乾日稷。矜此黔首。功成事就。色斯高舉。

　　宰司委職位。思賢以自輔。玄懿守謙虛。白駒以{逐巾}阻。丹陽有越寇。沒□□□□。命君討理之。試守故鄣長。蓋危亂有不讓。又畏此之罪罟。□□而□牧。爰止其師旅。窵若飛鷹鵕。若夫虓虎。強者綏以德。弱者以仁撫。簡在上帝心。功訓而特紀。轓輿宰堂邑。基月而致道。視□□□□。遂據虧卿尹。中表之恩情。兄弟與甥舅。樢與女蘿性。樂松之茂好。聞君顯令名。舉宗為歡喜。不悟奄忽終。藏形而匿影。耕夫釋耒耜。桑婦投鉤莒。道阻而且長。望遠淚如雨。莢馬循大路。搴裳而涉洧。悠悠歌黍離。思黃鳥集虧楚。惴惴之臨穴。送君于厚土。嗟嗟悲且傷。每食□不飽。夫人篤舊好。不以存亡改。文平感渭陽。凄愴益以甚。諸姑咸璧踴。爰及君伯姊。孝孫字元宰。生不識考妣。追惟厥祖恩。蓬首斬縗杖。世所不能為。流稱于鄉黨。見吾若君存。剝裂而不已。壹別會無期。相去三千里。絕翰永慷慨。泣下不可止。（○《隸釋》九。《續古文苑》四。）

全漢詩卷六

　　張衡

　　〈衡。字平子。南陽西鄂人。永平中。舉孝廉。連辟公府皆不就。永初中。大將軍鄧騭累召不應。公車特徵。拜郎中。遷尚書郎。轉太史令。順帝初。再轉。復為太史令。陽嘉中。遷侍中。永和初。出為河間相。征拜尚書。四年卒。年六十二。有集十四卷。〉

【歌】

　　〖衡為太史令。嘗憂及難。作思玄賦。系此。〗

　　天地煙熅。百卉含花。鳴鶴交頸。雎鳩相和。處子懷春。精魂回移。如何淑明。忘我實多。（○《後漢書》張衡傳。《文選》十五。○逯案。《詩紀》載思玄詩一首。細檢知乃思玄繫辭。今從刪。而《別錄》此歌。）

【歌】

　　〖衡作東巡誥。系此。〗

　　皇皇者鳳。通玄知時。萃于山趾。與帝邀期。吉事有祥。惟漢之祺。（○《類聚》三十九。）

【歌】

　　〖衡作舞賦。系此。〗

　　驚雄逝兮孤雌翔。臨歸風兮思故鄉。（○《類聚》四十三。《初學記》十五。）

【嘆】

　　〖衡作定情賦。系此。〗

　　大火流兮草蟲鳴。繁霜降兮草木零。秋為期兮時已征。思美人兮悉民屏營。（○《類聚》十八。廣《文選》十四。古樂苑三十二。《詩紀》三。○逯案。此定情賦中之嘆也。《詩紀》從廣《文選》作定情歌。則杜撰矣。）

【同聲歌】

　　〖樂府解題曰：同聲歌。張衡所作也。言歸人自謂幸得充閨房。願勉供婦職。不離君子。思為莞簟。在下以蔽匡床衾裯。在上以護霜露。繾綣枕席。沒齒不忘焉。以喻臣子之事君也。〗

　　邂逅承際會。得充君後房。情好新交接。恐栗若探湯。不才勉自竭。賤妾職所當。綢繆主中饋。奉禮助烝嘗。思為苑蒻席。在下蔽匡床。願為羅衾幬。在上衛風霜。灑掃清枕席。鞮芬以狄香。重戶結金扃。高下華燈光。衣解巾粉御。列圖陳枕張。素女為我師。儀態盈萬方。眾夫所希見。天老教軒皇。樂莫斯夜樂。

　　沒齒焉可忘。（○玉台新詠一。《樂府詩集》七十六。廣《文選》十三。《詩紀》三。○吳騫拜經樓詩話引蟲獲軒筆記雲。平子同聲歌。灑掃清枕席。鞮芬以狄香。王制西方曰狄鞮。古詩中所謂迷迭、兜納諸香。大都出於西域。故曰鞮芬狄香。鞮芬即狄香。重言之者。古人常有此文法。素女為我師。儀態刑萬方。眾夫所希見。天姥教軒皇。刑今本作盈。姥今本作老。皆非。《抱朴子》。黃帝論導養而質元素二女。徐孝穆文。優遊俯仰。極素女之經天。升降盈虛。盡軒皇之圖藝。與此意同。○逮案。鞮芬、狄香。重言之。說甚是。謂盈舊作刑。老舊作姥。不知根據何本。惟天老、天姥本同。又黃節漢魏樂府箋注云。張衡七辯曰：假明蘭燈。指圖觀列。蟬綿宜愧。夭紹紆折。此女色之麗也。蓋即所言列圖陳、儀態萬方也。《漢書》藝文志。房中八家有天老雜子陰道二十五卷。黃帝三王養陽方二十捲。列圖以下。蓋即漢志所言房中也。玉房秘決黃帝問素女玄女陰陽之事。皆黃帝養陽方遺說也。）

【歌】〖《書鈔》作詩。〗



　　浩浩陽春發。楊柳何依依。百鳥自南歸。翱翔萃我枝。（○《御覽》二十。又《書鈔》百五十四引猗一韻。）

【怨詩】

　　〖文心雕龍曰：張衡怨篇。清曲可誦。〗

　　秋蘭。詠嘉美人也。嘉而不獲。用故作是詩也。

　　猗猗秋蘭。植彼中阿。有馥其芳。有黃其葩。雖曰幽深。厥美彌嘉。之子之遠。我勞如何。（○《御覽》九百八十三。困學紀聞十八。廣《文選》九。《詩紀》三。○逯案。《詩紀》作怨篇。今據《御覽》改之。《詩紀》從廣《文選》。不載序文。今為補入。）

　　我聞其聲。載坐載起。（○《文選》二十三贈士孫文始詩注。范晞文對床夜語。）

　　同心離居。絕我中腸。（○《文選》二十三贈士孫文始詩注。）

【詩】

　　願言不獲。終然永思。（○《文選》二十四贈秀才入軍詩注。）

【國愁詩】〖並序〗

　　張衡不樂久處機密。陽嘉中。出為河間相。時國王驕奢。不遵法度。又多豪右併兼之家。衡下車。治威嚴。能內察屬縣。奸猾行巧劫。皆密知名。下吏收捕。盡服擒。諸豪俠遊客。悉惶懼逃出境。郡中大治。爭訟息。獄無繫囚。時天下漸弊。鬱郁不得志。為四愁詩。郊屈原以美人為君子。以珍寶為仁義。以水深雪雰為小人。思以道術為報。貽於時君。而懼讒邪不得以通。其辭曰：（○《文選》二十九。又《文選》二十一詠史詩注引一句。○逯案。此序乃後人偽托。而非衡所作。王觀國學林辨之甚詳。茲不列舉。）

　　一思曰：我所思兮在太山。欲往從之梁父艱。側身東望涕沾翰。美人贈送我金錯刀。何以報之英瓊瑤。路遠莫致倚逍遙。何為懷憂心煩勞。（○《文選》二十九。玉台新詠九。《類聚》三十五。《詩紀》三。又《御覽》三百四十六、八百九並引刀、瑤二韻。）

　　二思曰：我所思兮在桂林。欲往從之湘水深。側身南望涕沾襟。美人贈我金琅玕。何以報之雙玉盤。路遠莫致倚惆悵。何為懷憂心煩傷。三思曰：我所思兮在漢陽。欲往從之隴坂長。側身西望涕沾裳。美人贈我貂襜褕。何以報之明月珠。路遠莫致倚踟躕。何為懷憂心煩紆。（○《文選》二十九。玉台新詠九。《類聚》三十五。《詩紀》三。又《御覽》七百八引一韻。）

　　四思曰：我所思兮在雁門。欲往從之雪雰雰。側身北望涕沾巾。美人贈我錦繡段。何以報之青玉案。路遠莫致倚增嘆。何為懷憂心煩惋。（○《文選》二十九。玉台新詠九。《詩紀》三。又《書鈔》百三十三引被、案二韻。《類聚》三十五引門、紛、巾、段、案五韻。）

　　朱穆

　　〈穆。字公叔。南陽宛人。元初末為郡督郵。后舉孝廉。順帝末。辟大將軍梁冀府。桓帝初。舉高第。為侍御史。永興中。擢冀州刺史。延熹六年卒。年六十四。贈益州太守。蔡邕與門人議謚曰文忠先生。有集二卷。〉

【與劉伯宗絕交詩】

　　北山有鴟。不潔其翼。飛不正同。寢不定息。飢則木攬。飽則泥伏。饕餮貪污。臭腐是食。填腸滿嗉。嗜欲無極。長鳴呼鳳。謂鳳無德。鳳之所趣。與子異域。永從此決。各自努力。（○《後漢書》朱穆傳注引穆集。）

　　（《詩紀》三）

　　後漢靈帝劉宏

　　〈宏。章帝玄孫。世封解瀆亭侯。永康元年。桓帝崩。無子。奉迎即位。改元四。建寧、熹平、光和、中平。在位二十二年。中平六年卒。年三十四。謚曰孝靈皇帝。〉

【招商歌】

　　〖拾遺記曰：靈帝初平三年。游于西園。起裸游館千間。采綠苔而被階。引渠水以繞砌。周流澄澈。乘船游漾。選玉色宮人執稿楫。又奏招商之曲以來涼風。歌曰：〗

　　涼風起兮日照渠。青荷書偃葉夜舒。惟日不足樂有餘。清絲流管歌玉鳧。千年萬歲嘉難逾。（○拾遺記六。古文菀八。《太平廣記》二百三十六。《詩紀》三。）

　　酈炎

　　〈炎。字文勝。范陽人。靈帝時。州郡辟命。皆不就。后風病。妻始產而驚死。妻家訟之。熹平六年死獄中。年二十八。有集二卷。〉

【詩二首】〖廣《文選》作見志詩。《詩紀》同。〗

　　大道夷且長。窘路狹且促。修翼無卑棲。遠趾不步局。舒吾陵霄羽。奮此千里足。超邁絕塵驅。倏忽誰能逐。賢愚豈常類。稟性在清濁。富貴有人籍。貧賤無人錄。通塞苟由已。吉士不相卜。陳平敖里社。韓信釣河曲。終居天下宰。食此萬鍾祿。德音流千載。功名重山獄。（○《後漢書》酈炎傳。風雅翼遺詩一。廣《文選》九。《詩紀》三。又《文選》二十四于承明作與弟士龍詩注引舒吾凌霄羽一句。）

　　靈芝生河洲。動搖因洪波。蘭榮一何晚。嚴霜瘁其柯。哀哉二芳草。不植太山阿。文質道所貴。遭時用有嘉。絳灌臨衡宰。謂誼崇浮華。賢才抑不用。遠投荊南沙。抱玉乘龍驥。不逢樂與和。安得孔仲尼。為世陳四科。（○《後漢書》酈炎傳。風雅翼遺詩一。廣《文選》九。《詩紀》三。又《類聚》八十一、《御覽》五十六、九百八十三並引波、柯、阿三韻。《類聚》作蘭詩。○逯案。動搖因洪波句。《御覽》引因作困。于義為勝。）

　　桓麟

　　〈麟。字元鳳。沛郡龍亢人。辟司徒掾。桓帝初為議郎。侍講禁中。出為許令。病免。以母喪哀毀卒。有集二卷。〉

【答客詩】

　　〖文士傳曰：麟伯父烏。官至太尉。麟年十二。在座。烏告客曰：吾此弟子。知有異才。殊能作詩。客乃作《詩》曰云云。麟庄聲答曰：〗

　　邈矣甘羅。超等絕倫。伊彼楊烏。命世稱賢。嗟予蠢。弱。殊才偉年。仰慚二子。俯愧過言。（○《類聚》三十一。《御覽》三百八十五、五百十二。《詩紀》三。）

【客示桓麟詩】〖附〗

　　甘羅十二。楊烏九齡。昔有二子。今則桓生。參差等蹤。異世齊名。（○《御覽》五百十二。《詩紀》三。又《類聚》三十一、《御覽》三百八十五並引齡、生二韻。）

　　應季先

　　〈季先。汝南人。曾為巴郡太守。〉

【美嚴王思詩】

　　〖《華陽國志》曰：巴郡嚴王思為揚州刺史。惠愛在民。每當遷官。吏民塞路攀轅。詔遂留之。居官十八年卒。百姓若喪老妣。義崇送者。齎錢百萬。欲以贍王思家。其子徐州刺史。不受送吏。義崇不忍持還。乃送以為食。食行客。巴郡太守汝南應季先善而美之。乃作《詩》曰：〗

　　乘彼西漢。潭潭其淵。君子愷悌。作民二親。沒世遺愛。式鏡後人。（○《華陽國志》巴志。）

　　侯瑾

　　〈瑾。字子瑜。敦煌人。桓帝時。征有道。復征博士。皆不至。有集二卷。〉

【歌詩】

　　周公為司馬。白魚入王舟。（○《書鈔》五十一。）

【述志詩】

　　嫫母升玉堂。（○《初學記》十。）

　　秦嘉

　　〈嘉。字士會。隴西人。桓帝時。仕郡。舉上計掾入洛。除黃門郎。病卒于津鄉亭。〉

【述婚詩】

　　群祥既集。二族交歡。敬茲新姻。六禮不愆。羔雁總備。玉帛箋箋。君子將事。威儀孔閑。猗兮容兮。穆矣其言。（○《初學記》十四。章本古文苑八。廣《文選》十五。《詩紀》四。）

　　紛彼婚姻。禍福之由。衛女與齊。褒姒滅周。戰戰競競。懼德不仇。神啟其吉。果獲令攸。我之愛矣。荷天之休。（○同上）

【贈婦詩】

　　曖曖白日。引曜西傾。啾啾雞雀。群飛赴楹。皎皎明月。煌煌列星。嚴霜凄愴。飛雪復庭。寂寂獨居。寥寥空室。飄飄帷帳。熒熒華燭。爾不是居。帷帳何施。爾不是照。華燭何為。（○玉台新詠九。《詩紀》四。）

【贈婦詩】〖《詩紀》作留郡贈婦詩。〗三首

　　嘉為郡上掾其妻徐淑。寢疾還家。不獲面別。贈詩云爾。（西溪叢話無爾字。○紀容舒玉台新詠考異改上掾為上計。並雲。計。宋刻作掾。西溪叢話引此文。注。掾一作計。案漢法。歲終郡國各遣吏上計。鄭玄注《周禮》歲終則令群吏致事句。謂若今上計是也。其所遣之吏亦謂之上計。後漢趙壹傳。光和元年。舉郡上計。《晉書》宣帝紀。建安六年。郡舉上計掾。鍾嶸詩品直題漢上計秦嘉。嘉及其妻往來書亦並稱為郡詣京師。則作計為是。宋刻誤也。馮氏《詩紀》又因漢有上郡。遂倒其文為上郡掾。更誤中之誤矣。）

　　人生譬朝露。居世多屯蹇。憂艱常早至。歡會常苦晚。念當奉時役。去爾日遙遠。遣車迎子還。空往複空返。省書情凄愴。臨食不能飯。獨坐空房中。誰與相勸勉。長夜不能眠。伏枕獨展轉。憂來如循環。匪席不可卷。（○玉台新詠一。西溪業話下。廣《文選》十。《詩紀》四。又《文選》三十擬今日良宴會詩注引晚一韻作答婦詩。吳棫韻補三引返、卷二韻。○逯案。西溪叢話以此為徐淑所作。失之不察。）

　　皇靈無私親。為善荷天祿。傷我與爾身。少小罹煢獨。既得結大義。歡樂苦不足。念當遠離別。思念敘款曲。河廣無舟梁。道近隔丘陸。臨路懷惆悵。中駕正躑躅。浮雲起高山。悲風激深谷。良馬不乃鞍。輕車不轉轂。針葯可屢進。愁思難為數。貞士篤終始。恩義可不屬。（玉台作不可屬。西溪叢話同。廣《文選》作不可促。《詩紀》同。○玉台新詠一。西溪叢話下。廣《文選》十。《詩紀》四。又《文選》二十五謝靈運酬從弟惠連詩注引一句。○逯案。此詩末句不可屬或不可促。義皆不通。陸士衡君子有所思行。耽毒不可恪。敬齊《古今注》謂不可乃可不之倒。言不可不慎。此末句殆與同例。言不可不屬也。又思念敘款曲句。選注作思面敘款曲。于義較勝。漢人五言句常有上三下二者。今面字作念。殆後人不知妄改耳。）

　　肅肅僕夫征。鏘鏘揚和鈴。清晨當引邁。束帶待雞鳴。顧看空室中。仿佛相姿形。一別懷萬恨。起坐為不寧。何用敘我心。遺思致款誠。寶釵好耀首。明鏡可鑒形。芳香去垢穢。素琴有清聲。詩人感木瓜。乃欲答瑤瓊。愧彼贈我厚。慚此往物輕。雖知未足報。貴用敘我情。（○玉台新詠一。西溪叢話下。《文選》五十五劉孝標廣絕交論注。《詩紀》四。）

【答婦詩】

　　哀人易感傷。（○《文選》二十三七哀詩注。）

【詩】

　　過辭二親墓。振策陟長衢。（○《文選》二十六赴洛道中詩注。）

【詩】

　　嚴石郁嵯峨。（○《文選》二十六河陽縣詩注。）

　　徐淑

　　〈淑。隴西人。黃門郎秦嘉妻。有集一卷。〉

【答秦嘉詩】

　　妾身兮不令。嬰疾兮來歸。沉滯兮家門。歷時兮不差。曠廢兮侍覲。情敬兮有違。君今兮奉命。遠適兮京師。悠悠兮離別。無因兮敘懷。瞻望兮踴躍。佇立兮徘徊。思君兮感結。夢想兮容暉。君發兮引邁。去我兮日乖。恨無兮羽翼。高飛兮相追。長吟兮永嘆。淚下兮沾衣。（○玉台新詠一。西溪叢話下。廣《文選》十。《詩紀》四。）

　　仇靖

　　〈靖。字漢德。武都下辨人。為郡從史。〉

【李翕析里橋郙閣頌新詩】

　　〖碑雲。太守漢陽阿陽李君諱翕。字伯都。以建寧三年二月辛巳到官。乃俾衡官掾下辨仇審改解危殆。即便求隱。析里大橋于{人下}乃造。行人夷欣。慕君靡已。乃詠新《詩》曰：〗

　　□□□□兮水兌之間。高山崔隗兮不流蕩盪。地既塉確兮與寇為鄰。□□□□□□以析分。或失緒業兮至於困貧。危危累卵兮聖朝閔憐。镸毛艾究□兮幼□□□。救傾兮全育□遺。劬勞日稷兮惟惠勤勤。黃邵朱龔兮蓋不□□充贏兮百姓歡欣。僉曰太平兮文翁復存。（○錄釋四。金石遺文錄。王念孫讀書雜誌。）

　　趙壹

　　〈壹。字元叔。漢陽西縣人。光和初。舉郡上計。十辟公府。並不就。有集二卷。〉

【秦客詩】

　　〖壹作疾邪賦托為此詩。○詩品曰：元叔散憤蘭蕙。指斥囊錢。苦言切句。良亦勤矣。斯人也而有斯疾。悲夫。〗

　　河清不可俟。人命不可延。順風激靡草。富貴者稱賢。文籍雖滿腹。不如一囊錢。伊優北堂上。抗臟倚門邊。（《初學記》作前。又錢、前二韻顛倒。○《後漢書》趙壹傳。《詩紀》三。又《初學記》二十七引前、錢二韻。《類聚》七十引錢一韻作客秦詩。又《白帖》二、四、草堂詩箋二十九吾宗詩注並引錢一韻。）

【魯生歌】（同上）

　　勢家多所宜。亥吐自成珠。被褐懷金玉。蘭蕙化為芻。賢者雖獨悟。所困在群愚。且各守爾分。勿復空馳驅。哀哉復哀哉。此是命矣夫。（○《後漢書》趙壹傳。《詩紀》三。又《御覽》三百八十七、七百六十七、九百八十三並引珠、芻二韻。）

全漢詩卷七

　　後漢少帝劉辯

　　〈辯。靈帝長子。養于史道人家。謂之史侯。中平六年四月。即位。改元平熹。八月改元昭寧。在位六月。董卓廢弘農王。〉

【悲歌】

　　〖《後漢書》曰：董卓廢帝為弘農王。使李儒進鴆。王不肯飲。強飲之。不得已。乃與妻唐姬飲燕別。酒行。王悲歌云云。王令唐姬起舞。抗袖而歌云云。王謂姬曰：卿王者妃。勢不復為吏民妻。自愛。從此長辭。遂飲葯而死。時年十八。〗

　　天道易兮我何艱。棄萬乘兮退守蕃。逆臣見迫兮命不延。逝將去汝兮適幽玄。（○《後漢書》何后紀附王美人傳。《御覽》九十二、百五十。）

【唐姬起舞歌】〖附〗

　　〖唐姬。潁川人。少帝薨。歸鄉里。守節不嫁。獻帝下詔迎姬。使侍中持節。拜為弘農王妃。〗

　　皇天崩兮後土頹。身為帝王兮命夭摧。死生路異兮從此乖。奈我煢獨兮心中哀。（○《後漢書》何后紀附王美人傳。《御覽》九十二、百五十。又《文選》二十八輓歌詩注引一句。）

　　蔡邕

　　〈邕。字伯喈。陳留圉人。建寧三年。辟司徒喬玄府。出補河平長。召拜郎中。校書東觀。遷議郎。董卓為司空。征屬祭酒。補侍御史。遷尚書。尋為侍中。初平元年。拜左中郎將。封高陽侯。三年。卓誅。坐下獄死。年六十一。有集二十捲。〉

【飲馬長城窟行】〖《詩紀》雲。《文選》作古辭。玉台作蔡邕。蔡集亦載此。〗

　　青青河邊草。綿綿思遠道。遠道不可思。宿昔夢見之。夢見在我傍。忽覺在他鄉。他鄉各異縣。展轉不可見。枯桑知天風。海水知天寒。入門各自媚。誰肯相為言。客從遠方來。遺我雙鯉魚。呼兒烹鯉魚。中有尺素書。長跪讀素書。書中竟何如。上有加餐食。下有長相憶。（《類聚》作思。《白帖》、事類賦同。本集雲。抄本作億。○《文選》二十七作古辭。玉台新詠一。《類聚》四十一作樂府古詩。《樂府詩集》三十八作古辭。蔡中郎集外集。《詩紀》三。又《白帖》十作古詩。引魚、書、如、思四韻。黃氏集千家注杜工部詩史補遺八引一句。草堂詩箋十四夢李詩注作樂府詩。引鄉、憶二韻。《御覽》九百三十六作古歌辭。引魚、書二韻。事類賦魚注作古詩。引魚、書、如、思四韻。）

【歌】〖《詩紀》作琴歌。〗

　　〖邕作釋誨。設為胡老援琴而歌曰：〗

　　練余心兮浸太清。滌穢濁兮存正靈。和液暢兮神氣寧。情志泊兮心亭亭。嗜欲息兮無由生。踔宇宙而遺俗兮眇翩翩而獨征。（○《後漢書》蔡邕傳。廣《文選》十四。《詩紀》三。）

【答對元式詩】〖本集作答元式詩。廣《文選》同。〗

　　伊余有行。爰戾茲邦。先進博學。同類率從。濟濟群彥。如雲如龍。君子博文。貽我德音。辭之集矣。穆如清風。（○《類聚》三十一。廣《文選》十。蔡中郎集外集。《詩紀》三。）

【答卜元嗣詩】

　　斌斌碩人。貽我以文。辱此休辭。非余所希。敢不酬答。賦誦以歸。（○《類聚》三十一。《詩紀》三。）

【翠鳥詩】

　　庭陬有若榴。綠葉含丹榮。翠鳥時來集。振翼修形容。回顧生碧色。動搖揚縹青。幸脫虞人機。得親君子庭。馴心托君素。雌雄保百齡。（○蔡中郎集外集。廣《文選》十五。《詩紀》三。又《類聚》九十二引榮、形、青三韻。）

【初平詩】

　　暮宿河南悵望。天陰雨雪滂滂。（○《文選》二十新亭渚別范零陵詩注。又《文選》二十六酬王晉安詩注引上一句。又《文選》三十一雜體詩注、《文選》三十八為范尚書讓吏部尚書第一表注。各引上句。並作蔡邕詩序。○逯案。選注引此或作詩序。若爾則此非六言詩。乃詩序之殘文。）

【酸棗令劉熊碑詩】

　　〖碑雲。君諱熊。字孟□。廣陵海西人也。清越孤竹。德牟產奇。誠宜褒顯。昭其憲則。乃相□咨度諏詢。採摭謠言。刊□詩三章。其辭曰：○逯案。嚴可均輯蔡中郎集雲。唐王建題此碑雲。蒼苔滿字土埋龜。風雨消磨絕妙辭。不向圖經中舊見。無人知是蔡邕碑。蔡。陳留圉人。酸棗屬陳留。蔡為酸棗令德政碑。容或有之。圖經者。陳留舊志。梁劉昭注補續漢志陳留郡此陳留志十一事。乃魏晉古書。王建或嘗見之。語非鑿空。今依圖經入蔡集。洪景伯詆此碑文有雲。七業勃然而興。咸居今而好古。其詩則曰：有父子然後有君臣。文律如此。難以謂之絕妙辭。朱竹垞力辨之。謂詩以三言五言。繼以四言。足以見文律之古雲。〗

　　清和穆鑠。宋惟干巛。惟獄降靈。篤生我君。服骨睿聖。允鍾厥醇。誕生歧嶷。言協典墳。懿德震耀。孝行通神。動履規繩。文彰彪繽。成是正服。以道德民。（○《隸釋》五。嚴可均輯《蔡中郎集》十五。）

　　有父子然後有君臣。理財正辭。束帛戔戔。□夢刻像。鶴鳴一震。天臨保漢。實生□勛。明試賦授。夷夏已親。嘉錫來撫。潛化如神。其神伊何。錄不傷人。（○同上）

　　猗歟明哲。秉道之樞。養□之福。匪德之隅。淵乎其長。渙乎成功。政暇民豫。新我□通。用行則達。以誘我邦。賴茲劉父。用說其蒙。澤零年豐。黔首歌頌。（○同上）

　　趙岐

　　〈岐。字邠卿。京兆長陵人。初名嘉。字台卿。順帝時。仕州郡。病廢。永興中。辟司空房植掾。后辟大將軍梁冀府。舉理劇。為皮氏長。延熹初。以忤宦官逃難四方。后遇赦。辟司徒胡廣府。擢并州刺史。坐黨事免。中平初。征拜議郎。獻帝西都。復拜議郎。遷太僕。興平初。奉使荊州。建安六年卒。年九十餘。〉

【歌】

　　〖典略曰：趙岐卒。江陵作歌曰：○案典略說與范書異。〗

　　國有逸民。姓趙氏名嘉。有志無時。命也奈何。（○《書鈔》百六。《後漢書》趙岐傳。《白帖》七。《書鈔》百十引謝承《後漢書》。《御覽》五百一引《後漢書》。又《御覽》五百五十八、七百三十九並引三輔決錄。又《文選》二十三悼亡詩注引何一韻。○逯案。《書鈔》百六及《文選》注皆引典略此歌。今從之。）

　　孔融

　　〈融。字文舉。靈帝時。辟司徒楊賜府。中平初。舉高第。為侍御史。病免。辟司空掾。拜中軍侯。遷虎賁中郎將。獻帝初。以忤董卓左轉議郎。出為北海相。劉備表為青州刺史。建安元年。為袁譚所攻。城陷出奔。征為匠作大匠。遷少府。以忤曹操免。復為太中大夫。與劉楨、王粲、陳琳、阮瑀、徐幹、應瑒為建安七子。數以書爭曹操。十三年為操所害。年六十五。有集十捲。〉

【離合作郡姓名字詩】〖《類聚》作離合郡姓名詩。〗

　　漁父屈節。水潛匿方。與峕進止。出行施張。呂公磯釣。闔口渭旁。九域有聖。無土不王。好是正直。女回于匡。海外有截。隼逝鷹揚。六翮將奮。羽儀未彰。虵龍之蟄。俾也可忘。玟璇隱曜。美玉韜光。無名無譽。放言深藏。按轡安行。誰謂路長。（離才字。合成舉。○《類聚》此下注。魯國孔融文舉六字。○《類聚》五十六。古文苑四。石林詩話中。《詩紀》三。○逯案。此詩夾注小字。《詩紀》本之章樵古文苑注。今仍之。又案截字。漢碑每作。如杜尚碑彼海外。是其例。故海外有截。隼逝鷹揚。可以離乙字。此詩之為漢人作。有此一字。亦足證之。○逯案。《詩紀》此下有雜詩二首。經證知出李陵集。此略。）

【臨終詩】〖《書鈔》作折楊柳行。〗

　　言多令事敗。器漏苦不密。河潰蟻孔端。山壞由猿穴。涓涓江漢流。天窗通冥室。讒邪害公正。浮雲翳白日。靡辭無忠誠。華繁竟不實。人有兩三心。安能合為一。三人成市虎。浸漬解膠漆。生存多所慮。長寢萬事畢。（○古文苑四。《詩紀》三。《書鈔》百五十八引密、穴二韻。）

【六言詩三首】

　　漢家中葉道微。董卓作亂乘衰。僣上虐下專威。萬官惶布莫違。百姓慘慘心悲。（○古文苑四。《詩紀》三。）

　　郭李分爭為非。遷都長安思歸。瞻望關東可哀。夢想曹公歸來。（○同上）

　　從洛到許巍巍。曹公憂國無私。減去廚膳甘肥。群僚率從祁祁。雖得俸祿常飢。念我苦寒心悲。（○同上）

【詩】

　　〖後魏《書》曰：夏侯道遷每詠孔融《詩》曰：〗

　　坐上客恆滿。樽中飲不空。（○後魏書七十一夏侯道遷傳。《御覽》四百九十三。《詩紀》三。）

　　辛延年

　　〈延年。爵里不祥。（《書鈔》作辛延壽。后村詩話作後漢李延年。）〉

【羽林郎詩】〖《書鈔》作羽林郎歌。樂府無詩字。《詩紀》同。〗

　　昔有霍家姝。姓馮名子都。依倚將軍勢。調笑酒家胡。胡姬年十五。春日獨當壚。長裾加理帶。廣袖合歡襦。頭上藍田玉。耳後大秦珠。兩鬟何窈窕。一世良所無。一鬟五百萬。兩鬟千萬餘。不意金吾子。娉婷過我廬。銀鞍何煜爚。翠蓋空踟躕。就我求清酒。絲繩提玉壺。就我求珍餚。金盤鱠鯉魚。貽我青銅鏡。結我紅羅裾。不惜紅羅裂。何論輕賤軀。男兒愛后婦。女子重前夫。人生有新故。貴賤不相逾。多謝金吾子。私愛徒區區。（○玉台新詠一。《樂府詩集》六十三。廣《文選》十二。《詩紀》四。又《書鈔》一百四十二引廬、魚二韻。《文選》十六別賦注引躕一韻。錦繡萬花谷三十五引都、胡、廬三韻。后村詩話一引都、胡、壚、襦、珠、無、廬、躕、裾、夫、渝、區十二韻。）

　　宋子侯〈 逯案。續漢志有宋子一地。〉

【董嬌饒詩】〖《詩紀》作董嬌嬈。《類聚》作董嬌饒。《初學記》作董嬌嬈。樂府、廣《文選》。合璧事類作董嬌饒歌。〗

　　洛陽城東路。桃李生路傍。花花自相對。葉葉自相當。春風南北起。花葉正低昂。不知誰家子。提籠行採桑。纖手摺其枝。花落何飄颺。請謝彼姝子。何為見損傷。高秋八九月。白露變為霜。終年會飄墮。安得久馨香。秋時自零落。春月復芬芬。何如盛年去。歡愛永相忘。吾欲竟此曲。此曲愁人腸。歸來酌美酒。挾瑟上高堂。（○玉台新詠一。《類聚》八十八。《樂府詩集》七十三。廣《文選》十三。《詩紀》四。又《初學記》二十八引傍、當、昂三韻。《御覽》九百六十七引傍、當、昂三韻。合璧事類別集五十一引傍、桑、揚、霜、香、忘、腸、堂八韻。）

　　蔡琰

　　〈琰。字文姬。伯喈女。適河東衛仲道。夫亡無子。歸寧於家。興平中。大亂。琰為胡騎所獲。沒于南匈奴左賢王。在胡十二年。生二子。後為曹操贖歸。重嫁陳留董祀。〉

【悲憤詩】

　　〖《後漢書》曰：琰歸董祀后。感傷亂離。追懷悲憤。作詩二章。〗

　　漢季失權柄。董卓亂天常。志欲圖篡弒。先害諸賢良。逼迫遷舊邦。擁主以自強。海內興義師。欲共討不祥。卓眾來東下。金甲耀日光。平土人脆弱。來兵皆胡羌。獵野圍城邑。所向悉破亡。斬無孑遺。屍骸相掌拒。馬邊縣男頭。馬後載婦女。長驅西入關。迴路險且阻。還顧邈冥冥。肝脾為爛腐。所略有萬計。不得令屯聚。或有骨肉俱。欲言不敢語。失意幾微間。輒言斃降虜。要當以亭刃。我曹不活汝。豈復惜性命。不堪其詈罵。或便加棰杖。毒痛參並下。旦則號泣行。夜則悲吟坐。欲死不能得。欲生無一可。彼蒼者何辜。乃遭此扇厄禍。邊荒與華異。人俗少義理。處所多霜雪。胡風春夏起。翩翩吹我衣。肅肅入我耳。感時念父母。哀嘆無窮已。有客從外來。聞之常歡喜。迎問其消息。輒復非鄉里。邂逅徼時願。骨肉來迎己。己得自解免。當復棄兒子。天屬綴人心。念別無會期。存亡永乖隔。不忍與之辭。兒前抱我頸。問母欲何之。人言母當去。豈復有還時。阿母常仁惻。念何更不慈。我尚未成人。柰何不顧思。見此崩五內。恍惚生狂痴。號泣手撫摩。當發復回疑。兼有同時輩。相送告離別。慕我獨得歸。哀叫聲摧裂。馬為立踟躕。車為不轉轍。觀者皆歔欷。行路亦鳴咽。去去割情戀。遄征日遐邁。悠悠三千里。何時復交會。念我出腹子。胸臆為摧敗。既至家人盡。又復無中外。城郭為山林。庭宇生荊艾。白骨不知誰。從橫莫覆蓋。出門無人聲。豺狼號且吠。煢煢對孤景。怛吒糜肝肺。登高遠眺望。魂神忽飛逝。奄若壽命盡。旁人相寬大。為復強視息。雖生何聊賴。托命于新人。竭心自勖厲。流離成鄙賤。常恐復捐廢。人生幾何時。懷憂終年歲。（○《後漢書》蔡琰傳。廣《文選》九。《詩紀》四。又《文選》三十石門新營所住詩注引肺一韻。《御覽》八百引兩句。韻補四引外、艾二韻。）

　　嗟薄祜兮遭世患。宗族殄兮門戶單。身執略兮入西關。歷險阻兮之羌蠻。山谷眇兮路漫漫。眷東願兮但悲歡。冥當寢兮不能安。飢當食兮不能餐。常流涕兮眥不干。薄志節兮念死難。雖苟活兮無形顏。惟彼方兮遠陽精。陰氣凝兮雪夏零。沙漠壅兮塵冥冥。有草木兮春不榮。人似獸兮食臭腥。言兜離兮狀窈停。歲聿暮兮時邁征。夜悠長兮禁門扃。不能寢兮起屏營。登明殿兮臨廣庭。玄雲合兮翳月星。北風厲兮肅冷冷。胡笳動兮邊馬鳴。孤雁歸兮聲嚶嚶。樂人興兮彈琴箏。音相和兮悲且清。心吐思兮胸憤盈。欲舒氣兮恐彼驚。含哀咽兮涕沾頸。家既迎兮當歸寧。臨長路兮捐所生。兒呼母兮啼失聲。我掩耳兮不忍聽。追持我兮走煢煢。頓復起兮毀顏形。還顧之兮破人情。心恆絕兮死復生。（○《後漢書》蔡琰傳。《詩紀》四。又《書鈔》百十一、《類聚》四十四引鳴、嚶二韻。俱雲出蔡琰別傳。《文選》二十六赴洛詩注引一句。《御覽》四百八十八引寧、聲、聽三韻。謂出蔡琰別傳。）

【詩】

　　長笛聲奏苦。（○草堂詩箋十五秋笛詩注。）

【附】

【胡笳十八拍】

　　〖盛唐以後。率謂胡笳十八拍為蔡琰作。實則無論曲辭均是後人假托。證據有五。一。隋唐類書引蔡琰別傳雲。琰為胡騎所獲。在右賢王部伍中。春日登胡殿。感笳之音。作詩言志曰：胡笳動兮邊馬鳴。孤雁歸兮聲嚶嚶。可見感笳作詩。即所賦悲憤詩。其時尚無胡笳十八拍。二。《宋書》樂志{⺮叚}下雲。胡笳。漢舊箏笛錄有其曲。不記所出本末。知劉宋以前。胡笳曲尚譜之認琴。今言笳一會兮琴一拍。亦不合。三。十八拍言戎羯逼我兮為室家。據韻會。晉匈奴別部入居羯室之後。因號為羯。匈奴別部稱羯既始於晉。蔡琰漢人。自無由言戎羯。四。漢魏騷體詩、七言詩皆句句用韻。今十八拍間句押韻。體裁與漢不侔。五。十八拍押韻。已嚴守唐人官韻規範。今姑從《詩紀》。附此備查。〗

　　我生之初尚無為。我生之後漢祚衰。天不仁兮降亂離。地不仁兮使我逢此時。干戈日尋兮道路危。民卒流亡兮共哀悲。煙塵蔽野兮胡虜盛。志音乖兮節義虧。對殊俗兮非我宜。遭惡辱兮當告誰。笳一會兮琴一拍。心憤怨兮無人知。

　　戎羯逼我兮為室家。將我行兮向天涯。雲山萬里兮歸路遐。疾風千里兮揚塵沙。人多暴猛兮如虺蛇。控弦被甲兮為驕奢。兩拍張弦兮弦欲絕。志摧心折兮自悲嗟。

　　越漢國兮入胡城。亡家失身兮不如無生。氈裘為裳兮骨肉震驚。羯膻為味兮枉遏我情。鞞鼓喧兮從夜達明。胡風浩浩兮暗塞營。傷今感昔兮三拍成。銜悲畜恨兮何時平。

　　無日無夜兮不思我鄉土。稟氣含生兮莫過我最苦。天災國亂兮人無主。唯我薄命兮沒戎虜。殊俗心異兮身難處。嗜欲不同兮誰可與語。尋思涉歷兮多艱阻。四拍成兮益凄楚。

　　雁南征兮欲寄邊聲。雁北歸兮為得漢音。雁飛高兮邈難尋。空斷腸兮思愔愔。攢眉向月兮撫雅琴。五拍冷冷兮意彌深。

　　冰霜凜凜兮身苦寒。飢對肉酪兮不能餐。夜聞隴水兮聲嗚咽。朝見長城兮路沓漫。追思往日兮行李難。六拍悲兮欲罷彈。

　　日暮風悲兮邊聲四起。不知愁以兮說向誰是。原野蕭條兮烽戍萬里。俗賤老弱兮少壯為美。逐有水草兮安家葺壘。牛羊滿野兮聚如蜂蟻。草盡水竭兮羊馬皆徙。七拍流恨兮惡居於此。

　　為天有眼兮何不見我獨漂流。為神有靈兮何事處我天南海北頭。我不負天兮何配我殊匹。我不負神兮神何殛我越荒州。制茲八拍兮擬俳優。何知曲成兮心轉愁。

　　天無涯兮地無邊。我心愁兮亦復然。生倏忽兮如白駒之過隙。然不得歡樂兮當我之盛年。怨兮欲問天。天蒼蒼兮上無緣。舉頭仰望兮空雲煙。九拍懷情兮誰與傳。

　　城頭烽火不曾滅。疆場征戰何時歇。殺氣朝朝沖塞門。胡風夜夜吹邊月。故鄉隔兮音塵絕。哭無聲兮氣將咽。一生辛苦兮緣離別。十拍悲深兮淚成血。

　　我非貪生而惡死。不能捐身兮心有以。生仍冀得兮歸桑梓。死當埋骨兮長已矣。日居月諸兮在戎壘。胡人寵我兮有二字。鞠之育之兮不羞恥。愍之念之兮生長邊鄙。十有一拍兮因茲起。哀響纏綿兮徹心髓。

　　東風應律兮暖氣多。知是漢家天子兮布陽和。羌胡蹈舞兮共謳歌。兩國交歡兮罷兵戈。忽遇漢使兮稱近詔。遣千金兮贖妾身。喜得生還兮逢聖君。嗟別稚子兮會無因。十有二拍兮兮哀樂均。去住兩情兮難具陳。

　　不謂殘生兮卻得旋歸。撫抱胡兒兮泣下沾衣。漢使迎我兮四牡騑騑。號失聲兮誰得知。與我生死兮逢此時。愁為子兮日無光輝。焉得羽翼兮將汝歸。一步一遠兮足難移。魂消影絕兮恩愛遺。十有三拍兮弦急調悲。肝腸攪刺兮人莫我知。

　　身歸國兮兒莫之隨。心懸懸兮長如飢。四時萬物兮有盛衰。唯我愁苦兮不暫移。山高地闊兮見汝無期。更深夜闌兮夢汝來斯。夢中執手兮一喜一悲。覺悟后痛吾心兮無休歇時。十有四拍兮涕淚交垂。河水東流兮心是思。

　　十五拍兮節調促。氣填胸兮誰識曲。處穹廬兮偶殊俗。願得歸兮天從欲。再還漢國兮歡心足。心有懷兮愁轉深。日月無私兮曾不照臨。子母分離兮意難任。同天隔越兮如商參。生死不相知兮何處尋。

　　十六拍兮思茫茫。我與兒兮各一方。日東月西兮徒相望。不得相隨兮空斷腸。對萱草兮憂不忘。彈鳴琴兮情何傷。今別子兮歸故鄉。舊怨平兮新怨長。泣血仰頭兮訴蒼蒼。胡為生兮獨罹此殃。

　　十七拍兮心鼻酸。關山阻修兮行路難。去時懷土兮心無緒。來時別兒兮思漫漫。塞上黃蒿兮枝枯葉干。沙場白骨兮刀痕箭瘢。風霜凜凜兮春夏寒。人馬飢豗兮筋力單。豈知重得兮入長安。嘆息欲絕兮淚闌干。

　　胡笳本自出胡中。緣琴翻出音律同。十八拍兮曲雖終。響有餘兮思無窮。是知絲竹微妙兮均造化之功。哀樂各隨人心兮有變則通。胡與漢兮異域殊風。天與地隔兮子西母東。苦我怨氣兮浩于長空。六合雖廣兮受之應不容。（○《詩紀》四。）

　　仲長統

　　〈統。字公理。山陽高平人。建安中。荀彧舉為尚書郎。尋參丞相軍事。延元年卒。年四十一。〉

【見志詩二首】〖廣《文選》作述志詩。《詩紀》同。〗

　　飛鳥遺跡。蟬蛻亡殼。騰蛇棄鱗。神龍喪角。至人能變。達士拔俗。乘雲無轡。騁風無足。垂露成幃。張霄成幄。沆瀣當餐。九陽代燭。恆星艷珠。朝霞潤玉。六合之內。恣心所欲。人事可遺。何為局促。（○《後漢書》仲長統傳。廣《文選》八。《詩紀》三。又吳棫韻補五引殼、角、俗三韻作見志詩。）

　　大道雖夷。見幾者寡。任意無非。適物無可。古來繞繞。委曲如Ａ１７。百慮何為。至要在我。寄愁天上。埋憂地下。叛散五經。滅棄風雅。百家雜碎。請用從火。抗志山西。游心海左。元氣為舟。微風為柁。敖翔太清。縱意容冶。（○后《漢書》仲長統傳。廣《文選》八。《詩紀》三。又《文選》二十六酬王晉安詩注。《文選》三十一雜體詩注。各引在一韻。吳棫韻補三。引大、左二韻。○逯案。選注三十一引作慮何為至安在我延佇。衍延佇二字。遂若五言詩者。楊目為另列一題。非是。又至要在我句。選注兩引。要皆作安。安字較勝。又吳棫引請用從火句。誤火為大。以論漢韻。失之。）

【詩】

　　春云為馬。秋風為駟。按之不遲。勞之不疾。（○《初學記》一。）

全漢詩卷八

【雜歌謠辭】

【歌辭】

【漁陽民為張堪歌】

　　〖《後漢書》曰：張堪。光武時為漁陽太守。捕擊奸猾。賞罰必信。吏民皆樂為用。乃于狐奴開稻田八千餘頃。勸民耕種。以致殷富。百姓歌之。〗

　　桑無附枝。麥穗兩歧。張君為政。樂不可支。（《類聚》或作期。或作為。鳴沙石室古籍作思。○后《漢書》張堪傳。《水經注》沽水注。《書鈔》七十六引華嶠《後漢書》。《類聚》十九、五十、八十五經東觀《漢記》。《初學記》二十七。《白帖》二十一。《文選》三十六策秀才文注。鳴沙石室古籍叢殘。《御覽》二百六十、四百六十五、八百三十八、九百五十五經謝承《後漢書》。《樂府詩集》八十五作張君歌。《文選》補遺三十五作漁陽民歌。《詩紀》八作張君歌。）

【臨淮吏人為宋暉歌】

　　〖《後漢書》曰：暉字文季。建武中。再遷臨淮太守。好節概。有所拔用。皆厲行士。諸報怨以義犯。率皆為求其理。多得生濟。其不義之囚。即時僵仆。吏人畏愛。為之歌曰：〗

　　彊直自遂。南陽朱季。吏畏其威。民懷其惠。（○《後漢書》朱暉傳。御鑒二百六十、四百二十七、四百六十五俱引東觀《漢記》。《樂府詩集》八十五作朱暉歌。《文選》補遺三十五作臨淮民歌。《詩紀》八作朱暉歌。）

【涼州民為樊曄歌】（《詩紀》從《樂府詩集》作涼州歌。注。一作樊曄歌。）

　　〖《後漢書》曰：曄。光武時為天水太守。政嚴猛。好申、韓法。善惡立斷。人有犯其禁者。率不生出獄。吏人及羌胡畏之。道不拾遺。涼州為之歌。〗

　　遊子常苦貧。力子天所富。寧見乳虎穴。不入冀府寺。大笑期必死。忿怒或見置。嗟我樊府君。安可再遭值。（《書鈔》作植。誤。○《後漢書》樊曄傳。樂府八十五。《文選》補遺三十五作涼州歌。《詩紀》八。又《顏氏家訓》書證篇引寺一韻。《書鈔》七十引東觀《漢記》引府、置、植三韻。《御覽》二百六十二引東觀《漢記》引富、寺、值三韻。）

【董少平歌】

　　〖《後漢書》曰：董宣字少平。光武時為洛陽令。捕擊豪強。莫不震慄。京師號為卧虎。歌之雲。〗

　　枹鼓不鳴董少平。（○《後漢書》董宣傳。《白帖》十二。《樂府詩集》八十五。《詩紀》八作董宣歌。）

【郭喬卿歌】

　　〖《後漢書》曰：郭賀。字喬卿。建武中為尚書令。在職六年。拜荊州刺史。到官有殊政。百姓歌之。〗

　　厥德仁明郭喬卿。中正朝廷上下一平。（○《後漢書》蔡茂傳。渚宮舊事四。《類聚》十九引謝承《後漢書》。《御覽》二百十、四百六十五。《樂府詩集》八十五。《詩紀》八。）

【蜀中為費貽歌】

　　〖《華陽國志》曰：費貽。字奉君。南安人也。公孫述時。漆身為厲。佯狂避世。述破。為合浦守。蜀中歌之曰：〗

　　節義至仁費奉君。不仕亂世。不避惡君。（○《華陽國志》犍為士女贊。）

【鮑司隸歌】

　　〖列異傳曰：鮑宣。宣子永。永子昱。三世皆為司隸。而乘一驄馬。京師人歌之。〗

　　鮑氏驄。三人司隸再入公。馬雖瘦。行步工。（《書鈔》作通。○《書鈔》六十一引列異記。《御覽》二百五十引列異傳、八百九十七引列異記。《樂府詩集》八十五。《詩紀》八。）

【通博南歌】〖一作行者歌。〗

　　〖《後漢書》西南夷傳曰：永平十二年。哀牢王柳貌遣子率種人內屬。顯宗以其地置哀牢、博南二縣。割益州郡西部都尉所領六縣合為永昌郡。始通博南山。度蘭倉水。行者苦之。歌曰：〗

　　漢德廣。開不賓。度博南。越蘭津。度蘭倉。為他人。（○《後漢書》西南夷傳。《華陽國志》南中志。《水經注》若水注。《御覽》五十九、七百八十六。《詩紀》八。）

【蜀郡民為廉范歌】

　　〖詩《後漢書》曰：廉范。字叔度。建中初為蜀郡太守。成都民物阜盛。邑宇逼側。舊制禁民夜作。以防火災。而更相隱蔽。燒者日屬。范乃毀削前令。但嚴使儲水而已。百姓為便。乃歌之。〗

　　廉叔度。來何暮。不禁火。民安作。平生無襦今五袴。（一作昔無襦。今有袴。袴。《後漢書》作絝。《華陽國志》作來時我單衣。去時重五袴。《類聚》、《白帖》或作昔無襦。今有袴。或作昔無一襦。今有五袴。○《後漢書》廉范傳。《書鈔》百二十九。《類聚》十九、五十。《白帖》四、十二、二十一。《御覽》四百六十五、六百九十五、八百六十八。《樂府詩集》八十五作廉叔度歌。《文選》補遺三十五作蜀民歌。《詩紀》八作廉范歌。又《華陽國志》《蜀志》及《類聚》六十七引暮、袴二韻。《白帖》二十四引堵、袴二韻。韻補引暮、作二韻。）

【蒼梧人為陳臨歌】

　　〖謝承《後漢書》曰：陳臨。字子然。為蒼梧太守。人遺腹子報父怨。捕得系獄。傷其無子。令其妻入獄。遂產得男。人歌曰：〗

　　蒼梧陳君恩廣大。令死罪囚有後代。德參古賢天報施。（○《御覽》四百六十五此謝承《後漢書》。《詩紀》八作陳臨歌。）

【又】

　　蒼梧府君惠反死。能令死人不絕嗣。（○輿地紀勝一百八。《詩紀》八。）

【鄉人為秦護歌】

　　〖謝承《後漢書》曰：秦護清廉。不受禮賂。家貧。衣服單露。鄉人歌之曰：〗

　　冬無袴。有秦護。（○《御覽》六百九十五引謝承《後漢書》。）

【魏郡輿人歌】

　　〖《後漢書》曰：岑熙為魏郡太守。招聘隱逸。與參政事。無為而化。視事二年。輿人歌之。〗

　　我有枳棘。岑君伐之。我有蟊賊。岑君遏之。狗吠不驚。足下生蝥合脯鼓腹。焉知凶災。我喜我生。獨於斯時。美矣岑君。于戲休茲。（○《後漢書》岑彭傳。《類聚》十九引謝承《後漢書》。《御覽》二百六十引華嶠《後漢書》。《御覽》四百六十五引謝承《後漢書》。《樂府詩集》八十五作岑君歌。《文選》補遺三十五。《詩紀》八。又《書鈔》七十六引之、之、厘三韻。三十五引狗吠不驚獨於斯時二句。○逯案。此歌非庶民作。）

【范史雲歌】

　　〖《後漢書》曰：范冉。字史雲。桓帝時為萊蕪長。遭母喪不到官。后遁身於梁、沛之間。徒行敝服。賣卜於市。遭黨人禁錮。遂推鹿車載妻子。捃拾自資。所止卑漏。有時絕粒。窮居自若。言貌無改。閭里歌之。冉或作丹。〗

　　甑中生塵范史雲。釜中生魚范萊蕪。（○《後漢書》本傳。《類聚》三十五引續《漢書》。《初學記》十八引續《漢書》。《白帖》二十一。

　　《御覽》四百二十五引袁山松《後漢書》、四百六十五引東觀《漢記》、四百八十四引續《漢書》。《樂府詩集》八十五。《詩紀》八。又《御覽》三十七引謝承《後漢書》引雲一韻。）

【順陽吏民為劉陶歌】

　　〖《後漢書》曰：劉陶。字子奇。潁川潁陰人。注北貞王勃之後。桓帝時。舉孝廉。除順陽長。縣多奸猾。陶到官宣募吏民。〗

　　有氣力勇猛能以死易生者。得數百人。皆嚴兵待命。於是復案奸軌。所按發若神。以病免。吏民思而歌之。

　　悒然不樂。思我劉君。何時復來。安此下民。（《白帖》作人。○《後漢書》本傳。《水經注》淮水注作童謠歌。《類聚》十九、五十。《白帖》十二、四十。《御覽》二百六十七、四百六十五。《樂府詩集》八十五及《詩紀》作劉君歌。《文選》補遺三十五作順陽民歌。逯案。《類聚》引謝承《後漢書》、《御覽》引后《漢書》。劉陶作劉騊駼或劉陶駼。又順陽。謝承《後漢書》作摐陽。稍不同。）

【董逃歌】〖《詩紀》雲。一作靈帝中平中京都歌。〗

　　〖《後漢書》曰：按董謂董卓也。言雖跋扈。終歸逃竄。至於滅族也。風俗通曰：卓以董逃之歌主為己。禁絕之。楊孚董卓傳曰：卓改董逃為董安。〗

　　承樂世董逃。游四郭董逃。蒙天恩董逃。帶金紫董逃。行謝恩董逃。整車騎董逃。垂欲發董逃。與中辭董逃。出西門董逃。瞻宮殿董逃。望京城董逃。日夜絕董逃。心摧傷董逃。（摧。《後漢書》作推。○《後漢書》五行志。《詩紀》八。）

【交阯兵民為賈琮歌】

　　〖《後漢書》曰：中平元年。交阯屯兵執刺史及合浦太守。靈帝敕三府精選能吏。有司舉賈琮為交州刺史。琮到部。訊其反狀。咸言賦斂過重。民不聊生。故聚為盜。琮即移書告示。各使安其資業。招撫荒散。蠲復徭役。誅斬渠帥為大害者。簡選良吏試守諸縣。百姓以安。巷路為之歌曰：〗

　　賈父來晚。使我先反。今見清平。吏不敢飯。（○《後漢書》本傳。《類聚》五十引謝承《後漢書》。《御覽》二百五十六。又四百六十五引司馬彪續《漢書》。《樂府詩集》八十五及《詩紀》八作賈父歌。《文選》補遺三十五作交阯民歌。）

【皇甫嵩歌】

　　〖《後漢書》曰：皇甫嵩。字義真。靈帝時。黃巾作亂。以嵩為左中郎將。討賊數有功。拜左車騎將軍。領冀州牧。嵩請冀州一年田租以贍饑民。百姓歌曰：〗

　　天下大亂兮市為墟。母不保子兮妻失夫。賴得皇甫兮復安居。（○《後漢書》本傳。《類聚》十九、五十。《御覽》二百五十、四百六十五。《樂府詩集》八十五。《文選》補遺三十五作百姓歌。《詩紀》八。○逯案。此歌末句。《類聚》、《御覽》所引謝承書均作復汝居。與續《漢書》、《後漢書》不同。汝字甚重要。曰復汝居。則統治者口吻也。皇甫嵩乃鎮壓黃巾軍者。其免租乃一時權宜。未必有實惠於民。謝書作汝居者。近真。）

【洛陽人為祝良歌】

　　〖長沙耆舊傳曰：祝良。字召卿。為洛陽令。歲時亢旱。天子祈雨不得。良乃暴身階庭。告誠引罪。自晨至申。紫雲沓起。甘雨登降。人為之歌。〗

　　天久不雨。烝民失所。天王自出。祝令特苦。精符感應。滂沱而下。（《水經注》、《樂府詩集》作下雨。《詩紀》同。○《水經注》洛水注。《書鈔》九十。《御覽》五百二十九。《樂府詩集》八十五及《詩紀》八作洛陽令歌。）

【巴人歌陳紀山】

　　〖《華陽國志》曰：巴郡陳紀山。為漢司隸校尉。嚴明正直。西虜獻眩。王庭試之。分公卿以為嬉。紀山獨不視。京師稱之。巴人歌曰：〗

　　築室載直梁。國人以貞真。邪娛不揚目。狂行不動身。奸軌僻乎遠。理義協乎民。（○《華陽國志》巴志。）

【汲縣長老為崔瑗歌】

　　〖崔氏有傳曰：崔瑗為汲令。開溝造稻田。瀉鹵之地更為沃壤。民賴其利。長老歌之。〗

　　上天降神明。錫我仁慈父。臨民布德澤。恩惠施以序。穿溝廣溉灌。決渠作甘雨。（○《御覽》二百六十八引崔氏家傳、四百六十五引崔鴻崔氏家傳。《詩紀》八作崔瑗歌。））

【崔君歌】

　　〖略出籝金曰：《漢書》崔君為令。有德化百姓百葉。公私不廢。歌曰：〗

　　訁畢治小序兮稼穡分。天賜我兮此崔君。（○鳴沙石室古籍業殘略出籝金縣令子男之篇第二十四小序條。○逯案。此崔君失其名字。姑附於此。又訁畢當作課。）

【彭子陽歌】

　　〖謝承《後漢書》曰：彭循。字子陽。太守秘君聞循義勇多謀。請循以守吳令。民歌之。又《吳錄》曰：彭循。字子陽。毗陵人。

　　建國二年。海賊丁儀等萬人據吳。太守秘君聞循勇謀。請以守令。循與儀相見。陳說利害。應時散降。民歌之曰：〗

　　時歲倉卒。盜賊縱橫。大戟強弩不可當。賴遇賢令彭子陽。（○《書鈔》三十九。《御覽》三百五十二、四百六十五。○逯案。後漢無建國紀元者。國字誤。）

【王世容歌】

　　〖《吳錄》曰：王鐔。字世容。為武城令。民服德化。宿惡奔迸。父老歌之。鐸。藝文《類聚》作譚。武城。《類聚》作成武。〗

　　王世容。治無雙。省徭役。盜賊空。（○藝文《類聚》十九。《御覽》四百六十五。《樂府詩集》八十五。《詩紀》二十。逯案。此歌《詩紀》編入吳詩。蓋以其出於《吳錄》也。然武城或成武皆漢之舊縣。其地皆不在孫吳轄區。作吳地歌謠甚非。今編於此。）



【巴郡人為吳資歌】

　　〖《華陽國志》曰：太山吳資。字元約。孝順帝永建中為巴郡太守。屢獲豐年。人歌之曰云云。其後資遷去。人思之。又歌云云。〗

　　習習晨風動。澍雨潤禾苗。我后恤時務。我人以優饒。（○《華陽國志》巴志。《御覽》二百六十二、四百六十五。《詩紀》八作吳資歌。）

【又歌】

　　望遠忽不見。惆悵當徘徊。恩澤實難忘。悠悠心永懷。（○《華陽國志》巴志。《書鈔》七十六。《御覽》二百六十二。《詩紀》八。）

【六縣吏人為爰珍歌】〖《詩紀》作爰珍歌。〗

　　〖陳留耆舊傳曰：爰珍除六令。吏人訟息。教誨其子弟。歌之曰：〗

　　我有田疇。爰父殖置。我有子弟。爰父教誨。（《御覽》四百六十五。《詩紀》八作爰珍歌。）

【謠辭】

【后時蜀中童謠】

　　〖《後漢書》曰：世祖建武六年。蜀中童謠。是時公孫述僣號于蜀。時人竅言王莽稱黃。述欲繼之。故稱曰：五銖。漢家貨。明當復也。述遂誅滅。〗

　　黃牛白腹。五銖當復。（○《後漢書》五行志。又公孫述傳。《華陽國志》公孫述劉二牧志。《御覽》四百六十五、八百三十五。《樂府詩集》八十八。《文選》補遺三十五作蜀童謠。《詩紀》八。）

【會稽童謠】

　　〖《後漢書》曰：張霸永元中為會稽太守。時賊未解。郡界不寧。乃移書開購。明用信賞。賊遂束手歸附。不煩士卒之力。童謠歌曰：〗

　　棄我戟。捐我矛。盜賊盡。吏皆休。（○《後漢書》張霸傳。《類聚》十九。《御覽》三百五十二。又四百六十五引續《漢書》。《樂府詩集》八十七。《詩紀》八。○逯案。《御覽》引陳壽益都耆舊傳兩我字皆作若。于義較勝。）

【同前】

　　〖益都耆舊傳曰：張霸為會稽太守。舉賢士勸教講授。一郡慕化。但聞誦聲。又野無遺寇。民語曰云云。又東觀《漢記》曰：張霸。字伯饒。蜀郡成都人。年數歲。有所啖。必先讓父母。鄉里號曰張曾子。後作會稽太守。兒童歌曰：〗

　　城上烏鳴哺父母。府中諸吏皆孝友。（《御覽》作子。○《御覽》二百六十二引益都耆舊傳、四百十二引東觀《漢記》。《詩紀》八。）

【河內謠】

　　〖東觀《漢記》曰：王渙除河內溫令。商賈露宿。人開門卧。人為作謠曰：〗

　　王稚子。世未有。平徭役。百姓喜。（○《華陽國志》廣漢士女傳。《御覽》四百六十五。《詩紀》八。逯案。此王渙即雁門太守行稱頌之洛陽令王君。）

【順帝末京都童謠】

　　〖《後漢書》五行志曰：太尉李固以為清河王雅性聰明。敦詩悅禮。加又屬親。立長則順。而梁冀建白太后。策免固。征蠡吾侯。遂即至尊。固是日幽斃于獄。暴屍道路。而太尉胡廣封安樂鄉侯、司徒趙戒廚亭侯、司空袁湯安國亭侯。京都童謠雲。〗

　　直如弦。死道邊。曲和鉤。反封侯。（○《後漢書》五行志。意林四。《後漢書》桓帝紀注。《文選》三十一袁陽源詩注。《御覽》四百二十八引李固別傳、七百六十七引風俗通。《樂府詩集》八十八。《文選》補遺三十五。《詩紀》八。）

【蜀郡童謠】

　　〖謝承《後漢書》曰：黃昌為蜀郡太守。未至蜀郡。時有童謠曰：〗

　　兩日出。天兵戢。（兵戢二字。《書鈔》只作兮字。○《書鈔》七十六。）

【益都民為王忳謠】

　　〖益都耆上傳曰：王忳。字少林。詣京師。于客邸見諸生病甚困。生謂忳曰：腰下有金十斤。願以相與。乞收藏屍骸。未問姓名。呼吸因絕。忳賣金一斤。以給棺絮。九斤置生腰下。后署大度亭長到亭日。有馬一匹至亭中。大風。有一綉被隨風來。后忳騎馬。突入它舍。主人見曰：得其盜矣。忳說得狀。又取被示之。彥父悵然曰：被馬俱止。卿有何陰德。忳具說葬諸生事。彥父曰：此吾子也。姓金名彥。遣迎彥喪。餘金俱存。民謠之曰：〗

　　信哉少林世為遇。飛被走馬與鬼語。（○還冤記。《御覽》四百六十五。）

【恆農童謠】

　　〖陳留耆舊傳曰：吳佑為恆農令。勸善懲奸。貪濁出境。甘露降。年穀豐。童謠曰：〗

　　君不我憂。人何以休。不行界署。焉知人處。（○廣博物志。《御覽》四百六十五。○逯案。恆農或弘農之訛。明本《御覽》恆作宏是也。）

【桓帝初天下童謠】

　　〖《後漢書》曰：桓帝之初。天下童謠。案元嘉中。涼州諸羌。一時俱反。南入蜀、漢。東抄三輔。延及井、冀。大為民害。命將出眾。每戰常負。中國益發甲卒。麥多委棄。但有婦女獲刈之也。吏賣馬、君具車者。言調發重及有秩者也。請為諸君鼓嚨胡者。不敢公言。私咽語。〗

　　小麥青青大麥枯。誰當獲者婦與姑。丈夫何在西擊胡。吏賣馬。君具車。請為諸君鼓嚨胡。（○后《漢書》五行志。玉台新詠九作桓帝時童謠歌。《樂府詩集》八十八及《詩紀》八作桓帝初小麥童謠。《文選》補遺三十五作小麥謠。）

【桓帝初城上烏童謠】

　　〖《後漢書》曰：桓帝之初。京師童謠。按此皆為政貪也。城上烏。尾畢逋者。處高利獨食。不與下共。謂人主多聚斂也。公為吏。子為徒者。言父既為軍吏。其子又為卒徒。一徒死。百乘車者。言前一人往討胡既死矣。后又遣百乘車往。車班班。入河間者。言桓帝將崩。乘輿班班入河間迎靈帝也。河間奼女工數錢。以錢為室金為堂者。靈帝既立。其母永樂太后好聚金以為堂也。石上慊慊舂黃粱者。言永樂唯積金錢。慊慊常苦不足。使人舂黃粱而食之也。梁下有懸鼓。我欲擊之丞卿怒者。言永樂主教靈帝。使賣官受錢。所祿非其入。天下忠篤之士怨望。欲擊懸鼓以求見。丞卿主鼓者。亦復諂順。怒而止我也。〗

　　城上烏。尾畢逋。公為吏。子為徒。一徒死。百乘車。車班班。入河間。河間奼女工數錢。以錢為室金為堂。石上慊慊舂黃粱。梁下有懸鼓。我欲擊之丞卿怒。（○《後漢書》五行志。玉台新詠九。《後漢書》靈帝紀注。《類聚》四十三作後漢桓帝時童謠。《御覽》八百四十二。《樂府詩集》八十八。《文選》補遺三十五作城上烏謠。《詩紀》八作城上烏童謠。又《初學記》三十及《御覽》九百二十引烏、逋、雛、徒車五韻。《白帖》二十九引烏、雛、徒三韻。）

【桓帝時京都童謠】

　　〖《後漢書》曰：延熹末。鄧皇后以譴自殺。乃以竇貴人代之。其父名武字游平。拜城門校尉。及太后攝政。為大將軍。與太傅陳蕃合心戮力。惟德是建。印綬所加。咸是其人。豪賢大姓。皆絕望矣。〗

　　游平賣印自有平。不辟豪賢及大姓。（○《後漢書》五行志。《後漢書》竇武傳注。《樂府詩集》八十八及《詩紀》八作桓帝初京都童謠。《文選》補遺三十五作賣印童謠。）

【桓帝末京都童謠】

　　〖《後漢書》曰：桓帝之末。京都童謠。按解犢亭屬饒陽河間縣也。居無幾何而桓帝崩。使者與解犢侯皆白蓋車從河間來。延延。眾貌也。是時御史劉修建議立靈帝。以修為侍中。中常侍侯覽畏其親近。必當間己。白拜儵泰山太守。因令司隸迫促殺之。朝廷少長。思其功效。乃拔用其弟郃。致位司徒。此為合諧也。〗

　　白蓋小車何延延。河間來合諧。河間來合諧。（○《後漢書》五行志。《樂府詩集》八十八。《詩紀》八。）

【桓帝末京都童謠】

　　〖《後漢書》曰：按《易》曰：拔茅連茹。以其匯征吉。茅喻群賢也。井者。法也。於時中常侍管霸、蘇康憎疾海內英哲。與長樂少府劉囂、太常許詠等。代作唇齒。河內牢川詣闕上書。汝、潁、南陽。上采虛譽。專作威福。甘陵有南北二部。三輔尢甚。由是傳考黃門北寺。始見廢閣。茅田一頃者。言群賢眾多也。中有井者。言雖阨窮。不失其法度也。四方纖纖不可整者。言奸慝大熾。不可整理。嚼復嚼者。京都飲酒相強之辭也。言食肉者鄙。不恤王政。徒耽宴飲歌呼而已也。今年尚可者。言但禁錮也。後年饒者。陳、竇被誅。天下大壞也。〗

　　茅田一頃中有井。四方纖纖不可整。嚼復嚼。今年尚可後年饒。（風俗通作譊嘵。《後漢書》注同。○《後漢書》五行志注。又竇武傳注。《文選》補遺三十五作茅田童謠。《詩紀》八。）

【鄉人謠】

　　〖《後漢書》曰：初。桓帝為侯時。受學于甘陵周福。及即位。擢為尚書。時同郡房植有名。故鄉人為之謠曰：〗

　　天下規矩。房伯武。因師獲印。周仲進。（○《後漢書》黨錮傳序。《詩紀》八。）

【二郡謠】

　　〖《後漢書》曰：汝南太守宗資任功曹范滂。南陽太守成瑨亦委任功曹岑晊。范滂字孟博。岑晊字公孝。二郡為謠曰：〗

　　汝南太守范孟博。南陽宗資主畫諾。南陽太守岑公孝。弘農成瑨但坐嘯。（○《後漢書》黨錮傳序。《書鈔》七十七。《御覽》二百六十四。《樂府詩集》八十七。《詩紀》八。又《白帖》十二引孝、嘯、博、諾四韻。）

【太學中謠】〖見陶淵明集。〗

　　〖袁山松《後漢書》曰：桓帝時。朝廷日亂。李膺風格秀整。高自標尚。後進之士。升其堂者以為登龍門。太學生三萬餘人。榜天下士。上稱三君。次八俊。次八顧。次八及。次八廚。猶古之八元、八凱也。因為七言謠曰：〗

　　天下忠誠竇游平。天下義府陳仲舉。天下德弘劉仲承。（侍中、河間樂成劉淑字仲承。）

【右三君】〖一雲。不畏強御陳仲舉。九卿直言有陳蕃。○逯案。《御覽》引袁山松《後漢書》與此一雲同。〗

　　天下模楷李元禮。天下英秀王叔茂。天下良輔杜周甫。天下冰凌朱季陵。天下忠貞魏少英。天下好交荀伯條。天下稽古劉伯祖。天下才英趙仲經。（太常、蜀郡成都趙典字仲經。）

【右八俊】

　　天下和雍郭林宗。天下慕恃夏子治。天下英藩尹伯元。天下清苦羊嗣祖。天下珤金劉叔林。天下雅志蔡孟喜。天下卧虎巴恭祖。天下通儒宗孝初。

【右八顧】〖《後漢書》無劉儒。有范滂。〗

　　海內貴珍陳子鱗。海內忠烈張元節。海內謇諤范孟博。海內通士檀文友。海內彬彬范仲真。海內珍好岑公孝。海內所稱劉景升。（鎮南將軍、荊州牧、武城侯、山陽高平劉表字景升。）

【右八及】〖《後漢書》無范滂。有翟超。〗

　　海內賢智王伯義。海內修整蕃嘉景。海內貞良秦平王。海內珍奇胡母季皮。海內光光劉子相。海內依怙王文祖。海內嚴恪張孟卓。海內清明度博平。（荊州刺史、山陽湖陸度尚字博平。）

【右八廚】〖《後漢書》無劉翊。有劉儒。○《後漢書》黨錮傳序。《詩紀》八。《御覽》四百六十五略引袁山松書、六百九十三略引古今善言。〗

【京兆為李燮謠】〖《詩紀》從《樂府詩集》作京兆謠。〗

　　〖續《漢書》曰：李燮拜京兆。詔發西園錢。燮上封事。遂止不發。吏民愛敬。乃為此謠。○據《御覽》引李燮別傳。燮字德公。京兆人。〗

　　我府君。道教舉。恩如春。威如虎。剛不吐。柔不茹。愛如母。訓如父。（○《類聚》十九、《御覽》四百六十五並引續《漢書》。《樂府詩集》八十七作京兆謠。《詩紀》八。《御覽》二百五十二引李燮傳引舉、虎、父三韻。）

【靈帝末京都童謠】

　　〖《後漢書》曰：靈帝之末。京都童謠。至中平六年。少帝登躡至尊。獻帝未有爵號。為中侍段珪等所執。公卿百官皆隨其後。到河上。乃得來還。此為非侯非王上北邙者也。〗

　　侯非侯。王非王。千乘萬騎上北芒。（靈帝紀注作邙。《御覽》同。○《後漢書》五行志。《三國志》董卓傳注。《後漢書》靈帝紀注。《御覽》四十二。《樂府詩集》八十八。《詩紀》八。）

【獻帝初京都童謠】

　　〖《後漢書》曰：獻帝元初。京都童謠。按千里草為董。十日卜為卓。凡別字之體。皆從上起。左右離合。無有從下發端者也。今二字如此者。天意若曰：卓自下麾上。以臣陵君者也。青青暴盛之貌。不得生者。亦旋破亡也。〗

　　千里草。何青青。十日卜。不得生。（○《後漢書》五行志。《三國志》董卓傳注。意林四。《樂府詩集》八十八。《文選》補遺三十五作京都童謠。《詩紀》八。）

【獻帝初童謠】

　　〖《後漢書》曰：獻帝初童謠。公孫瓚以為易地當之。遂徙鎮焉。乃修城積穀。以待天下之變。建安三年。袁紹攻瓚。瓚大敗。縊其姊妹妻子。引火自焚。紹兵趣登台斬之。初。瓚破黃巾。殺劉虞。乘勢南下。侵據齊地。雄威大振。而不能開廓遠圖。欲以堅城觀時。坐聽圍戮。斯亦自易地而去世也。〗

　　燕南垂。趙北際。中央不合大如礪。唯有此中可避世。（○《後漢書》公孫瓚傳。《三國志》公孫瓚傳注。《御覽》百六十二、七百六十七。《樂府詩集》八十八。《詩紀》八。）

【初平中長安謠】

　　〖《後漢書》曰：初平四年九月甲午。試儒生四十餘人。上第賜位郎中。次太子舍人。下第者罷之。詔曰：今耆舊年逾六十。去離本土。營求糧資。不得專業。結童入學。白首空歸。朕甚愍焉。其依科罷聽為太子舍人。注引劉文獻帝紀

　　曰：時長安中為之謠曰：〗

　　頭白皓然。食不充糧。裹衣蹇裳。當還故鄉。聖王愍念。悉用補郎。舍是布衣。被彼玄黃。（○《後漢書》獻帝紀注。）

【興平中吳中童謠】

　　〖吳志曰：初興平中吳中童謠。閶門。吳西郭門。夫差所生也。〗

　　黃金車。班蘭耳。開閶門。出天子。（○《三國志》吳書孫權傳。《詩紀》八。）

【建安初荊州童謠】

　　〖《後漢書》曰：言自中興以來。荊州無破亂。及劉表為牧。又豐樂。至此逯八九年。當始衰者。謂劉表妻當死。諸將並零落也。十三年無孑遺者。言十三年表又當死。民當移詣冀州也。〗

　　八九年間始欲衰。至十三年無孑遺。（○《後漢書》五行志。《搜神記》六。渚宮舊事四。《詩紀》八。）

【漢末洛中童謠】

　　〖述異記曰：漢末大飢。洛中謠雲。〗

　　雖有千黃金。無如我斗粟。斗粟自可飽。千金何所直。（○《御覽》八百四十。）

【漢末江淮間童謠】

　　〖述異記曰：漢末大飢。江、淮間童謠曰：〗

　　大兵如市。人死如林。持金易粟。粟貴于金。（○《御覽》八百四十。）

【京師為光祿茂才謠】

　　〖《後漢書》曰：舊制光祿舉三署郎。以功高久次才德尤異者為茂才異行。時權富子弟。以人事得舉。而貧約守志者。以窮迫見遺。京為三謠曰：〗

　　欲得不能。光祿茂才。（○《後漢書》黃琬傳。《詩紀》八作京都謠。）

【閻君謠】

　　〖《華陽國志》曰：閻憲。宇孟度。成固人也。為綿竹令。以禮為化。民莫敢犯。男子杜成夜行。得遺物一囊。中有錦二十匹。求其主還之。曰：縣有明君。何負其化。童謠歌曰：〗

　　閻君賦政。既明且昶。去苛去碎。動以禮讓。（○《華陽國志》十。《御覽》四百六十五。《詩紀》八。）

【東門奐謠】

　　〖魯國先賢傳曰：東門奐。歷吳郡濟陰太守。所在貪濁。謠曰：〗

　　東門奐。取吳半。吳不足。濟陰續。（○《御覽》四百九十二。）

【商子華謠】

　　〖商氏家傳曰：商亮。字子舉。舉孝廉。到楊城。遇兩虎爭一羊。亮按劍直前斬羊。虎乃各以其半去。時人為之謠曰：〗

　　石里之勇商子華。暴虎見之藏爪牙。（○《御覽》四百三十六引殷氏家傳、四百六十五引商氏家傳。）

【時人謠】

　　〖《春秋考異郵》曰：龍斗。下血如注。時人謠曰：〗

　　五侯之斗血成江。（○《白帖》十五。）

【擿洛謠】

　　〖詩泛歷樞曰：擿洛謠曰：〗

　　剡者配姬以放賢。山崩水潰納小人。家伯罔主異哉震。（○黃氏逸書考引古微書。）

【京師為唐約謠】

　　〖謝承《後漢書》曰：唐約。字仲謙。拜尚書。數有直言善策。處官不言貨利之事。當法不阿所私。京師謠曰：〗

　　治身無嫌。唐仲謙。（○事文《類聚》新集四。姚集謝承《後漢書》。古謠諺十六。）

【蔣橫遘禍時童謠】

　　〖全唐文齊光義後漢亭侯蔣澄碑曰：父橫。大將軍。復遒侯。初遭禍。為司隸羌路所譖。時童謠曰：〗

　　君用讒慝。忠烈是殛。鬼怨神怒。妖氣充塞。（○全唐文三百五十四。古謠諺八十一。）

【錫山古謠】

　　〖常州圖經曰：惠山之側有錫山。其山出錫。古謠雲。〗

　　有錫兵。無錫寧。（○常州圖經。○古謠諺引陸羽慧山寺記曰：慧山。古華山也。山東峰當周秦間。大產鉛錫。至漢興方殫。故創無錫縣。自光武至孝順之世。錫果竭。順帝更為吳錫縣。屬吳郡。）

【時人為三茅君謠】〖《詩紀》作茅山父老歌。注云。外編作大茅君。誤。

　　李尊茅君內傳曰：茅盈。咸陽人也。得道隱句曲。邦人因改句曲為茅君之山。時盈二弟俱貴。衷為五官大夫。西河太守。固為執金吾。各棄官渡江。來兄于東山。后鹹得仙道。太上命固治丹陽句曲山。衷治良常之山。盈為司命真君東獄上卿。於是盈與二弟決別俱去。固、衷留治山。漢平帝元壽二年也。內法既融。外教坦平。爾乃風雨以時。五禾成熟。疾癘不起。暴害不行。父老歌曰：○逯案。道藏茅君志。茅固字季偉。而《後漢書》郭太傳附有茅季偉傳。內傳所言。當即此人。然則三茅君謠。至早不過後漢末年。今依楊氏古詩存目為題。附之本卷。〗

　　茅山連金陵。江湖據下流。三神乘白鶴。各在一山頭。佳雨灌畦稻。陸地亦復周。妻子保堂室。使我無百憂。白鶴翔青天。何時復來游。（○《初學記》三十。《御覽》九百十六。茅山志。《詩紀外集》一。）

【諺語】

【光武述時人語】

　　〖《後漢書》曰：時匈奴數犯塞。帝患之。乃召百僚廷議。郭憲以為天下疲敝。不宜動眾。諫爭不合。乃伏地稱眩瞀。帝令兩郎扶下殿。憲亦不拜。帝曰常聞云云。竟不虛也。〗

　　關東觥觥。《郭子》橫。（○《後漢書》郭憲傳。）

【時人為郭況語】

　　〖拾遺記曰：郭況。光武皇后之弟也。累金數億。家僮四百餘人。以黃金為器。工冶之聲。震於都鄙。時人謂郭氏之室。不雨而雷。言其鑄鍛之聲盛也。錯雜寶以飾台榭。懸明珠于四垂。書視之如星。夜望之如月。里語曰云云。其寵者以玉器盛食。故東宮謂郭家為瓊廚金穴。〗

　　洛陽多錢郭氏室。月夜書晝富無匹。（○拾遺記六。）

【時人為郭況語】

　　〖拾遺記曰：漢郭況。光武皇后之弟也。累金數億。里語曰：〗

　　洛陽多錢。郭氏萬千。（○《太平廣記》二百三十六。）

【光武引諺】

　　〖《後漢書》曰：時帝姊湖陽公主新寡。帝與共論朝臣。微觀其意。主曰：宋公威容德器。群臣莫及。帝曰：方且圖之。后弘被引見。帝令主坐屏風后。因謂弘曰：諺言云云。人情乎。弘曰：臣聞貧賤之知不可忘。糟糠之妻不下堂。帝顧謂主曰：事不諧矣。〗

　　貴易交。富易妻。（○《後漢書》宋弘傳。《初學記》十。《御覽》百五十二、八百五十四、四百九十五。又五百十七引謝承《後漢書》、七百一引東觀《漢記》。）

【宋弘引語】

　　貧賤之知不可忘。糟糠之妻不下堂。（○《後漢書》宋弘傳。《御覽》百五十二、八百五十四、四百九十五。又五百十七引謝承后《漢書》、七百一引東觀《漢記》。）

【南陽為杜師語】

　　〖《後漢書》曰：南陽太守杜師。政治清平。百姓便之。又修治陂池。廣拓土田。郡內比室殷足。時人以方召信臣。南陽為之語曰：〗

　　前有召父。後有杜母。（○《後漢書》本傳。《御覽》二百六十。《詩紀》九作南陽諺。）

【時人為廉范語】

　　〖《後漢書》曰：初范與洛陽慶鴻為刎頸交。時人稱曰：〗

　　前有管鮑。後有慶廉。（○《後漢書》本傳。《御覽》四百七、四百九。）

【章帝引諺】

　　〖《後漢書》曰：詔召玄武司馬班固。問改定禮制之宜。固曰：京師諸儒多能說禮。宜廣招集。共議得失。帝曰：諺言。作舍道邊。三年不成。（○后《漢書》曹褒傳。《御覽》五百二十三。）〗

【班固引諺論經方】

　　〖《漢書》藝文志曰：諺曰：〗

　　有病不治。常得中醫。（○《漢書》藝文志。）

【班昭女誡引鄙諺】

　　〖女誡敬慎第三曰：陰陽殊性。男女異行。陽以剛為德。陰以柔為用。男以強為貴。女以弱為美。故鄙諺曰：〗

　　生男如狼。猶恐其尫。生女如鼠。猶恐其虎。（○《後漢書》曹世叔妻傳。）

【王逸引諺】

　　〖正部曰：明刑審法。憐民惠下。生者不怨。死者不恨。諺曰：〗

　　政如冰霜。奸軌消亡。威如雷霆。寇賊不生。（○意林四。）

【虞詡引諺】

　　〖《後漢書》曰：永初四年。羌胡反亂。殘破並涼。大將軍鄧騭欲棄涼州。詡聞之。乃說李修曰：公卿定策。當棄涼州。求之愚心。未見其便。喭曰云云。觀其習兵庄勇。實過餘州。今羌胡所以不敢入據三輔。以涼州在后故也。〗

　　關西出將。關東出相。（○《後漢書》虞詡傳。）

【王符引諺論得賢】

　　〖潛夫論曰：諺曰：〗

　　一犬吠形。百犬吠聲。（○潛夫論賢難篇。）

【京師為黃香號】

　　〖《後漢書》曰：黃香。字文強。江夏人。博學經典。究精道術。京師號曰：〗

　　天下無雙。江夏黃童。（《白帖》作香。《御覽》或作香。《初學記》或作國士瞻重。○《後漢書》本傳。《初學記》十一、十七。《白帖》六。《御覽》二百十五、三百八十四、四百九十五、六百十六並引東觀《漢記》。《詩紀》九作江夏黃童。）

【人為高慎語】

　　〖陳留耆舊傳曰：高慎。字孝甫。敦質少華。口不能劇談。嘿而好沈深之謀。人謂之曰：〗

　　嶷然不語。名高孝甫。（○《御覽》二百六十五。《詩紀》八作高孝甫歌。）

【潁川為荀爽語】

　　〖《後漢書》曰：爽字慈明。幼而好學。耽思經書。慶弔不行。征命不應。潁川為之語曰：〗

　　荀氏八龍。慈明無雙。（《後漢書》荀淑傳。《御覽》三百八十五引荀氏家傳、四百九十五引續《漢書》。《詩紀》九作荀氏八龍。）

【崔實引農家諺】

　　上火不落。下火滴沰。（○楊慎古今諺引四民月令。康熙字典水部沰字下引。○逯案。楊慎引崔實四民月令諺共十六條。其中如羸牛劣馬寒食下。乃齊民要術引諺。不出四民月令。據此。楊氏著錄者。未宜輕信。今依康熙字典載此條。）

【崔寔引里語】

　　〖政論曰：頃間以來。歲且一赦。百姓妞妖。輕為奸非。諺曰：〗

　　一歲再赦。奴兒喑惡。（《御覽》或作喑啞。《詩紀》同。或作噫唶。○群書治要四十五。《御覽》四百九十六、六百五十二。）

【李固引語】

　　〖《後漢書》王龔傳曰：龔深疾宦官專權。上書極言其狀。請加放斥。諸黃門各使賓客誣奏龔罪。順帝命亟自實。前據李固時為大將軍梁商從事中郎。乃奏記于梁商曰：宜加表救。濟王以之艱難。語曰：〗

　　善人在患。飢不及餐。（○《後漢書》王龔傳。）

【益州長為尹就諺】

　　〖《後漢書》曰：李固駁曰：前中郎尹就討益州畔羌。益州諺曰：〗

　　虜來尚可。尹來殺我。（○《後漢書》南蠻傳。《華陽國志》巴志。）

【天下為賈彪語】

　　〖《後漢書》曰：彪兄弟三人。並有高名。而彪最優。故天下稱曰：〗

　　賈氏三虎。偉節最怒。（○《後漢書》賈彪傳。《御覽》四百九十六。《詩紀》九作賈偉節。）

【應劭引俚語論正失】

　　〖風俗通曰：宋均令虎渡江。謹案虎山棲穴處。毛鬛婆娑。豈能犯陽侯凌濤瀨而橫厲哉。俚語。〗

　　狐欲渡河。無奈尾河。（○風俗通正失篇。《水經注》沔水篇。《御覽》八百九十一。）

【應劭引俚語論愆禮】

　　〖風俗通曰：山陽太守汝南薛恭祖。喪其妻不哭。謹案禮為適妻杖。重於宗也。且鳥獸之微。尚有回翔之思。啁噍之痛。何有死喪之感。始終永絕。而曾無惻容。此為矯情。偽之至也。俚語。〗

　　婦死腹悲。唯身知之。（○風俗通愆禮篇。）

【應劭引里語論日蝕】

　　〖風俗通曰：俗說臨日月薄食而飲。令人蝕口。謹案日太陽之精。君之象也。日有食之。天子不舉樂。里語。〗

　　不救蝕者。出行遇語。（○《御覽》八百四十九。）

【應劭引里語論主客】

　　〖風俗通曰：里語曰：〗

　　越陌度阡。更為客主。（○《文選》二十七短歌行注。）

【應劭引里語論讞獄】

　　〖風俗通曰：頃者。廷尉多牆面。而苟充茲位。持書侍御史。不復平議。讞當糾紛。豈一事哉。里語曰：〗

　　縣官漫漫。冤死者半。（○《御覽》二百二十六、四百九十六。）

【應劭引里語】

　　〖漢官儀曰：里語曰：〗

　　仕宦不止車生耳。（○《御覽》四百九十六。）

【應劭引語論正失】

　　〖風俗通曰：王陽能鑄黃金。謹按物之變化。固自有極。王陽何人。獨能乎哉。語曰：〗

　　金不可作。世不可度。（○風俗通正失篇。）

【時人為龐氏語】

　　〖風俗通曰：龐儉少失父。不知所在。后穿井得錢。所求蒼頭。乃父也。時人語曰：〗

　　廬里諸龐。鑿井得銅。買奴得翁。（《御覽》作公。○《類聚》三十五。《初學記》十九。《白帖》六。《御覽》四百七十二、五百、八百三十六。又《御覽》百八十九引銅、翁二韻。）

【民為二殽語】

　　〖風俗通曰：殺在弘農澠池縣。其語曰：〗

　　東殽西殽。澠池所高。（○風俗通山澤篇。）

【南陽為衛修陳茂語】

　　〖風俗通曰：汝南陳茂君因為荊州刺史。不入宛城。引車到城東。為友衛修母拜。修坐事系獄。茂彈繩不撓。修竟極罪。南陽疾茂殺修。為之語曰：〗

　　衛修有事。陳茂治之。衛修無事。陳茂殺之。（○風俗通過譽篇。）

【公沙六龍】

　　〖袁山松《後漢書》曰：公沙穆有六子。時人號曰：〗

　　公沙六龍。天下無雙。（○《御覽》四百九十五。）

【民為五門語】

　　〖三輔決錄曰：五門。今在河南西四十里澗、谷、洛三水之交。傳聞馬氏兄弟五人共居此地。作五門客舍。因以為名。主養豬賣豚。故民為之語曰：〗

　　苑中三公。館下二卿。五門嚄々。但聞豚聲。（○《御覽》四百九十六、八百二十八、九百三。《詩紀》九作五門。）

【時人為作奏語】

　　〖笑林曰：桓帝時。有人辟公府掾者。倩人作奏記文。人不能為作。因語曰：梁國葛龔者。先善為記文。自可為用。不煩更作。遂從人言寫記文。不去龔名姓。府公大驚。不答而罷歸。故時人語曰：〗

　　作奏雖工。宜去葛龔。（○《後漢書》葛龔傳注。《御覽》四百九十五。《詩紀》九作作奏。）

【高誘引諺論毀譽】

　　〖《淮南子》注曰：語曰：〗

　　欲人不知。莫如不為。（○《淮南子》二十四說林訓注。）

【武陵人為黃氏兄弟諺】

　　〖襄陽耆舊傳曰：黃穆。字伯開。博學。為山陽守。有德政。弟奐。字仲開。為武陵太守。貪穢無行。武陵人諺曰：〗

　　天有冬夏。人有二黃。（○《御覽》二十二。又四百九十二作武陵人謌。）

【時人為楊氏四子語】

　　〖《華陽國志》曰：泰瑛。南鄭楊相妻。大鴻臚劉巨公女也。有四男二女。相亡。教訓六子。動有法矩。長子元玲。次子仲玲。兄弟為名士。泰瑛之教。流於三世。四子才官。隆于先人。幫時人為之語曰：〗

　　三苗不止。四珍復起。（○華陽國漢中士女志。古謠諺三十三。○逯案。《華陽國志》十二劉巨公為後漢人。）

【羊元引諺】

　　〖謝承《後漢書》曰：仇覽。字季智。陳留考城人也。為縣陽遂亭長。有羊元者。凶惡不孝。其母詣覽告之。覽呼元責誚之。以子道與孝經一卷。使誦讀之。元深改悔。至母前謝罪曰：元少孤。為母所驕。諺曰云云。乞今自改。母子更相向泣。於是元遂修孝道。后成佳士也。○逯案。羊元《後漢書》注引作陳元。〗

　　孤犢觸乳。驕子詈母。（○《後漢書》仇香傳注。《御覽》六百十。）

【古諺】

　　〖任昉述異記曰：漢世古諺雲。〗

　　雖有神葯。不如少年。雖有珠玉。不如金錢。（○《御覽》九百八十四。）

【時人為郭典語】

　　〖江表傳曰：郭典。字君業。為鉅鹿太守。與中郎將董卓攻黃巾賊張寶于曲陽。典作圍塹。卓不肯。典獨于西當賊之沖。晝夜進攻。寶由不得城守不敢出。時人為之語曰：〗

　　郭君圍塹。董將不許。幾令狐狸。化為豺虎。賴我郭君。不畏強御。轉機之間。敵為窮虜。猗猗惠君。實完疆土。（○《御覽》四百九十六。《詩紀》九作郭君。）

【時人為周澤語】〖《詩紀》作太常妻。〗

　　〖漢官儀曰：北海周澤為太常。恆齊。其妻憐其年老疲病。窺內問之。澤大怒。以為干齊。掾吏叩頭爭之。不聽。遂收送詔獄。並自劾。論者非其激發不實。諺曰：〗

　　居世不諧為太常妻。一歲三百六十日。三百五十九日齊。一日不齊醉如泥。既作事。復低迷。（○《初學記》十二。《御覽》二百二十八。《詩紀》九作太常妻。又《後漢書》本傳、《類聚》四十九、《御覽》五百二十並引妻、齊、泥三韻。又《白帖》二十一引妻、泥二韻。）

【崔實引語】

　　〖政論曰：〗

　　小民發如韭。剪復生。頭如雞。割復鳴。吏不必可畏。從來必可輕。奈何慾望平。（《御覽》作乎。誤。○《御覽》九百七十六。）

【時人為桓典語】〖《詩紀》作避驄。〗

　　〖《後漢書》曰：桓典。字公雅。靈帝時為侍御史。是時宦官秉政。典執正無所迴避。常乘驄馬。京師畏憚。為之語曰：〗



　　行行且止。避驄御史。（○《後漢書》本傳。《書鈔》六十二引續《漢書》。《類聚》九十三引東觀《漢記》。《初學記》十二。《御覽》二百二十七、四百二十七。又八百九十四引東觀《漢記》。《詩紀》九作避驄。）

【益都鄉里為柳宗語】

　　〖《華陽國志》曰：柳宗。字伯騫。成都人。為州郡右職。務在進賢。州里為諺曰：〗

　　得黃金一笥。不如為柳伯騫所識。（○《華陽國志》蜀郡士女贊。《御覽》二百六十三、四百九十六。《詩紀》九作柳伯騫。）

【時人為貢舉語】

　　〖《抱朴子》曰：桓、靈之世。更相濫舉。故人為之語曰：〗

　　舉秀才。不知書。舉孝廉。父別居。寒素清白濁如泥。高第良將怯如黽。（《御覽》作蠅。○《抱朴子》審舉篇。《書鈔》七十九。《御覽》四百九十六。又《樂府詩集》八十七、《詩紀》八並作後漢桓靈時謠。各引書、居兩韻。○逯案。《晉書》引作舉秀才。濁如泥。舉良將。怯如雞。與此不相同。）

【宣城為封使君語】

　　〖述異記曰：漢宣城郡守封劭。死化為虎。食郡民。呼之曰封使君。因去不復來。故時語曰：〗

　　無作封使君。生來治民死食民。（○任昉述異記。）

【益都為任文公語】

　　〖《後漢書》曰：公孫述時。武擔石折。文公曰：噫。西州智士死。我乃當之。自是常會聚子孫設酒食。后三月果卒。益都為之語曰：〗

　　任文公。智無雙。（○《後漢書》本傳。《御覽》四百三十二引《華陽國志》。）

【馬皇后引俗語】

　　〖東觀《漢記》曰：明德馬後。時上欲封諸舅。外間白太后。曰：吾自念親屬。皆無柱石之功。俗語。〗

　　時無赭。澆黃土。（○《御覽》四百九十五。）

【崔寔引里語】

　　〖崔寔政論曰：今典州郡者。自違詔書。縱意出入。故里語曰：〗

　　州郡記。如霹靂。得詔書。但掛壁。（○《初學記》二十四。《御覽》十三、四百九十六、五百九十三。詩記九。）

【崔寔引農語】〖《詩紀》作四民月令引農語二章。〗

　　二月昏。參星夕。杏花盛。桑椹赤。（○齊民要術二。古謠諺三十七引齊民要術。○逯案。齊民要術引崔寔。非農語。）

　　河射角。堪夜作。犁星沒。水生骨。（○古謠諺三十七引齊民要術。○逯案。齊民要術無此條。）

【京師為袁成諺】

　　〖英雄記曰：袁紹父成。字文開。貴盛。自梁冀以下。皆與交。言無不從。京師諺曰：〗

　　事不諧。詣文開。（○《三國志》袁紹傳注。《後漢書》袁紹傳注。《御覽》三百八十六、四百九十六。《詩紀》九作袁文開。）

【天下為四侯語】

　　〖《後漢書》曰：單超。河南人。徐璜。下邳良城人。具瑗。魏郡元城人。左悺。河南平陰人。唐衡。潁川郾人。世謂之五侯。自是權歸宦官。朝廷日亂。其後四侯轉橫。天下為之詔曰：〗

　　左回天。具獨坐。徐卧虎。唐兩墮。（《御覽》引風俗通作左回天。徐轉日。具獨坐。唐應聲。○《後漢書》單超傳。《御覽》四百九十三。又二百引后《漢書》、三百九十三、四百九十六並引風俗通。）

【京師為張盤語】

　　〖謝承《後漢書》曰：丹陽張盤。字子石。以操行為廬江太守。京師諺曰：〗

　　聞清白。張子石。（○《書鈔》三十八。）

【人為徐聞縣諺】

　　〖《元和郡縣誌》曰：漢置左右侯官。在徐聞縣南一里。積物於此。備其所求。與交易有利。故諺曰：〗

　　欲拔貧。詣徐聞。（○輿地紀勝一百十八。）

【京師為鮑永鮑恢語】

　　〖鮑永、鮑恢為從事。京師語曰：〗

　　貴戚斂手避二鮑。（○《御覽》三百七引《漢書》。）

【時人為折氏諺】

　　〖《華陽國志》曰：折像。字伯式。雒人也。事東平虞叔雅。以道教授門人。朋友自遠而至。時人為諺曰：〗

　　折氏客誰。朱雲卿段節英。中有佃子趙仲平。但說天文論五經。（○《華陽國志》廣漢士女贊。）

【王符引諺論守邊】

　　〖潛夫論曰：乃者邊患震如雷霆。而談者皆諱之。欲令朝廷以寇為小。而不蚤憂。患乃至此。尚不欲救。諺曰：〗

　　痛不著身言忍之。錢不出家言與之。（○潛夫論救邊篇。《御覽》八百三十六。）

【三府為朱震語】

　　〖《後漢書》曰：朱震。字伯厚。為州從事。奏濟陰太守贓罪之數。諺曰：〗

　　車如雞棲馬如狗。疾惡如風朱伯厚。（○《後漢書》陳蕃傳。《書鈔》三十九、七十三。《類聚》九十三。《御覽》二百六十五、八百九十四。《詩紀》九作朱伯厚。）

【時人為貢舉語】

　　〖《抱朴子》曰：桓、靈之世。更相濫舉。故人為之語曰：〗

　　古人慾達勤誦經。今民圖官勉治生。（○《抱朴子》審舉篇。《御覽》四百九十六。）

【趙岐引南陽舊語】

　　〖三輔決錄曰：平陵范氏。南陽舊語曰云云。言其廉儉也。〗

　　前隊大夫范仲公。鹽蒜果共一筒。（《顏氏家訓》書證篇。《御覽》四百三十一、八百五十五、九百七十七。）

【考城為仇覽諺】

　　〖《後漢書》曰：仇覽。陳留考城人。為蒲亭長。陳元之母。詣亭告元不孝。乃親到元家與其母子飲。因為陳人倫孝行。譬以禍福。元卒成孝子。鄉邑為之諺曰：〗

　　父母何在在我庭。化我鳲梟哺所生。（○《後漢書》仇香傳。《詩紀》九作考城諺。）

【時人為孔氏兄弟語】

　　〖《孔叢子》曰：子和二子。長曰長彥。次曰季彥。甘貧味道。研精墳典。十餘年間。會徒數百。故時人為之語曰：〗

　　魯國孔氏好讀經。兄弟講誦皆可聽。學士來者有聲名。不過孔氏那得成。（○《御覽》三百八十五。《詩紀》九作魯國孔氏。）

【華容女子獄中歌吟】

　　〖《搜神記》曰：建安初。華容有女子在獄中歌吟曰云云。后無幾。太祖平荊州。以涿州李立字建賢為荊州刺史。〗

　　不意李立為貴人。（○《三國志》劉表傳注。）

【闞駰引語】

　　〖十三州志曰：冀州之地。蓋古京也。人患剽悍。故語曰云云。其人剛狠。淺于恩義。無賓序之禮。懷居慳嗇。古語云雲。亦履山之險。為逋逃之藪。〗

　　仕宦不偶值冀部。（○環宇記六十三。）

　　幽冀之人鈍如椎。（○同上）

【王符引諺論考績】

　　〖潛夫論曰：聖漢踐祚。載祀四八。而猶未治者。教不假而功不考。賞罰稽而赦贖數也。諺曰：〗

　　曲木惡直繩。重罰惡明證。（意林作政。○潛夫信紙考績篇。意林三。）

【時人為王符語】

　　〖《後漢書》曰：度遼將軍黃甫規。解官歸安定。鄉人有以貨得雁門太守者。亦去職還家。書刺謁規。規卧不迎。有頃又白王符在門。規素聞符名。乃驚遽而起。衣不及帶。屣履出迎。援符手而還與同坐。極歡。時人為之語曰：〗

　　徒見二千石。不如一縫掖。（《御覽》或作腋。○《後漢書》王符傳。《白帖》二十六。《御覽》四百七十四、四百九十五、五百二。《詩紀》八作縫掖。）

【鄉里為雷義陳重語】

　　〖《後漢書》曰：雷義舉茂才。讓于陳重。刺史不聽。義遂佯狂披髮。走不應命。鄉里為之語曰：〗

　　膠漆自謂堅。不如雷與陳。（○《後漢書》雷義傳。《類聚》二十一。《白帖》十、十四。《御覽》四百七、四百二十四、七百六十六。）

【鄭玄引俗語】

　　〖禮記曲禮注。俗語云。〗

　　隱疾難為醫。（○禮記曲禮注。）

【時人為呂布語】

　　〖曹瞞傳曰：時人語曰：〗

　　人中有呂布。馬中有赤兔。（○《後漢書》呂布傳注。《三國志》呂布傳注。《類聚》九十三。《白帖》二十九。《御覽》四百九十六、八百九十七。《詩紀》九作時人語。）

【關中為游殷諺】

　　〖三輔決錄曰：游殷。字幼齊。為胡軫所害。月餘。軫得病。但言伏伏。遊動劉將鬼來。於是遽死。關中諺曰：〗

　　生有知人之明。死有貴神之靈。（《御覽》或作鬼靈之驗。○魏志張既傳注。《御覽》四百四十四、四百九十六。）

【京師為戴憑語】

　　〖《後漢書》曰：戴憑。字次仲。汝南平輿人。正旦朝賀。百僚畢會。帝令群臣能說經者更相難詰。義有不通。輒奪其席以益通者。憑遂重坐五十餘席。故京師為之語曰：〗

　　解經二不窮。戴侍中。（○《後漢書》本傳。《書鈔》五十八、一百。《類聚》五十五、六十九。《類聚》五十五、六十九。《御覽》二百十九、四百九十五、六百十五。《詩紀》九作戴侍中。）

【京師為井丹語】

　　〖《後漢書》曰：井丹。字大春。扶風郿人。受業太學。通五經。善談論。故京師為之語曰：〗

　　五經紛綸。井大春。（○《後漢書》本傳。《世說》新語品藻篇注。《書鈔》九十六、

　　一百並引三輔決錄。《白帖》二十六。《御覽》四百十引《高士傳》、四百七十四、四百九十五、五百一併引逸民傳、六百十五引東觀《漢記》。《詩紀》九作井大春。）

【時人為王君公語】

　　〖《後漢書》曰：平原王君公。遭亂。儈牛自隱。時人為之語曰：〗

　　避世牆東。王君公。（○《後漢書》逢萌傳。《詩紀》九作王君公。）

【京師為楊政語】

　　〖《後漢書》曰：楊政。字子行。京兆人。少好學。從代郡范升受梁丘易。善說經書。京師為之語曰：〗

　　說經鏗鏗。楊子行。（○《後漢書》本傳。《書鈔》一百。《御覽》四百九十五、六百十五。《詩紀》九作楊子行。）

【京師為祁聖元號】

　　〖東觀《漢記》曰：楊政。字子行。治梁丘易。與京兆祁聖元同好。俱名善說。京師號曰：說經鏗鏗楊子行。論難云云。〗

　　論難僠僠。祁聖元。（○《御覽》六百十五。）

【壽春鄉里為召馴語】

　　〖《後漢書》曰：召馴。字伯春。九江壽春人。少習韓詩。博通書傳。以志義聞。鄉里號之曰：〗

　　德得恂恂。召伯春。（○《後漢書》本傳。《書鈔》五十六。《白帖》七十四。）

【時人為丁鴻語】

　　〖《後漢書》曰：丁鴻。字孝公。潁川定陵人。肅宗召鴻與諸儒賈逵等。論定五經同異於北宮白虎觀。帝親稱制臨決。鴻以才高論難最明。時人嘆曰：〗

　　殿中無雙。丁孝公。（○《後漢書》本傳。又注。《御覽》六百十五。）

【京兆鄉里為馮豹語】

　　〖《後漢書》曰：豹字仲文。京兆杜陵人。時人稱其孝。好儒學。以詩、春秋教麗山下。鄉里為之語曰：〗

　　道德彬彬。馮仲文。○（《後漢書》馮衍傳附本傳。《御覽》四百三、四百九十六。《詩紀》九作馮仲文。）

【諸儒為賈逵語】

　　〖《後漢書》曰：賈逵。字景伯。扶風平陵人。能誦《左氏傳》及五經本文。自為兒童。常在太學。不通人間事。身長八尺二寸。諸儒為之語曰：〗

　　問事不休。賈長頭。（《後漢書》本傳。意林四。《書鈔》九十七、一百。《白帖》二十六。《御覽》三百七十七、六百十二、六百十五。）

【關中為魯丕語】

　　〖《後漢書》曰：丕字叔陵。扶風平陵人。兼通五經。以魯詩、尚書教授為當時名儒。元和元年。征再遷拜趙相。門生就學者常百餘人。關東號之曰：〗

　　五經復興。魯叔陵。（○《後漢書》魯恭傳附本傳。《書鈔》一百。《白帖》二十六。《御覽》六百十五。○逯案。魯丕。《初學記》、《御覽》皆作魯平。）

【諸儒為楊震語】〖《詩紀》作楊伯起。〗

　　〖《後漢書》曰：楊震。字伯起。弘農華陰人。少好學。受歐陽尚書于太常桓郁。明經博覽。無不窮究。諸儒為之語曰：〗

　　關西孔子。楊伯起。（○《後漢書》本傳。《御覽》四百九十五、六百十二。《詩紀》九作楊伯起。）

【時人為許慎語】

　　〖《後漢書》曰：許慎。字叔重。汝南召陵人。性淳厚。少博學經籍。馬融常推重之。時人為之語曰：〗

　　五經無雙。許叔重。（○《後漢書》本傳。《御覽》四百九十五引謝承后《漢書》、又六百八。《詩紀》九作許叔重。）

【京師為周舉語】

　　〖《後漢書》曰：周舉。字宣光。汝南汝陽人。姿貌短陋。而博學洽聞。為儒者所宗。故京師為之語曰：〗

　　五經從橫。周宣光。（○《後漢書》本傳。《白帖》二十六。《御覽》六百十五引東觀《漢記》。）

【京師為胡廣語】

　　〖《後漢書》曰：胡廣。字伯始。南郡華容人。遜言恭色。達練事體。明解朝章。雖無謇直之風。屢有補闕之益。故京師諺曰：〗

　　萬事不理。問伯始。天下中庸。有胡公。（○后《漢書》本傳。渚宮舊事四。《初學記》十一引東觀《漢記》。《御覽》四百九十五。《詩紀》九作胡伯始。）

【時人為任安語】

　　〖《後漢書》曰：任安。字定祖。廣漢綿竹人。少游太學。受孟氏易。兼通數經。又從同郡楊厚學圖讖。究極其術。時人稱曰云云。〗

　　欲知仲桓。問任安。

　　居今行古。任定祖。（○《後漢書》本傳。《詩紀》八作任安二謠。）

【時人為陳囂語】

　　〖東觀《漢記》曰：陳囂字君期。明韓詩。時語曰：〗

　　關東說詩。陳君期。（○《書鈔》一百。《御覽》六百十五。）

【諸儒為劉愷語】

　　〖華嶠《後漢書》曰：劉愷為太常。論議常引正大義。諸儒為之語曰：〗

　　難經伉伉。劉太常。（○《類聚》四十九。《白帖》七十四。《御覽》二百二十八。《詩紀》九作劉太常。）

【人為許晏諺】

　　〖陳留風俗傳曰：許晏。字偉君。授魯詩于琅邪王政學。曰許氏章句。列在儒林。故諺曰：〗

　　殿上成群。許偉君。（○《御覽》四百九十六。《詩紀》九作許偉君。）

【鄉里為茨充號】

　　〖東觀《漢記》曰：茨充。字子河。宛人也。初學孝廉。之京師。同侶馬死。充到前亭。輒舍車持馬還相迎。鄉里號之曰：〗

　　一馬兩車。茨子河。（○《後漢書》衛颯傳注。《書鈔》三十九。）

【時人為繆文雅語】

　　〖皇甫謐達士傳曰：繆斐。字文雅。代修儒學。繼踵六博士。以經行修明。學士稱之。故時人為之語曰：〗

　　素車白馬。繆文雅。（○古詩類苑六十九。《詩紀》九作繆文雅。）

【敦煌鄉人為曹全諺】

　　〖郃陽令曹全碑曰：君收養繼祖母。供事繼母。先意承志。存亡之敬。禮無遺闕。是以鄉人為之諺曰：〗

　　重親致歡。曹景完。（○金石字記。）

全漢詩卷九

【樂府古辭】

【相和歌辭】

　　〖相和。漢舊曲也。絲竹更相和。執節者歌。本一部。魏明帝分為二。晉荀勖采舊辭施用於世。謂這清商三調歌詩。即沈約所謂因弦管金石造歌以被之者也。唐樂志雲。平調、清調、瑟調。皆周房中曲之遺聲。漢世謂之三調。總謂之相和調。張永元嘉技錄雲。有吟嘆四曲。亦列于相和歌。又有大曲十五篇。分于諸調。唯滿歌行一曲。諸調不載。故附見於大曲之下雲。《晉書》樂志曰：凡樂章古辭今之存者。並漢街陌謠謳。江南可採蓮、烏生八九子、白頭吟之屬是也。〗

【相和曲】

【箜篌引】

　　〖一曰公無渡河。崔豹《古今注》曰：箜篌引。朝鮮津卒霍裡子高妻麗玉所作也。子高晨起刺船。有一白首狂夫。披髮提壺。亂流而渡。其妻隨而止之。不及。遂墮河而死。於是援箜篌而鼓之。作公無渡河之曲。聲甚凄愴。曲終。亦投河而死。子高還。以其聲語其妻酈玉。酈玉傷之。乃引箜篌而寫其聲。名曰箜篌引。○逯案。宋樂志巾舞歌詩有公莫舞一篇。沈約謂琴操有公莫渡河曲。其聲所從來已久。樂錄非之曰：今三調中自有公無渡河。其聲哀切。首入瑟調。不容以瑟調雜于舞曲雲。據此。公無渡河曲兼為瑟調曲。〗

　　公無渡河。公竟渡河。墮河而死。當柰公何。（○《初學記》十六。《白帖》十八。樂府古題要解下作公無渡河。《樂府詩集》二十六。《文選》補遺三十四。廣《文選》十二。《詩紀》六。○逯案。《白帖》謂此歌出琴操。）

【江南】

　　江南可採蓮。蓮葉何田田。魚戲蓮葉間。魚戲蓮葉東。魚戲蓮葉西。魚戲蓮葉南。魚戲蓮葉北。（○《宋書》樂志。《樂府詩集》二十六。《文選》補遺三十四。《詩紀》六。又《類聚》八十二作古詩。引蓮、田、間、西四韻。《白帖》三十作古詩。引魚戲蓮下一句。《御覽》九百九十九作古詩。引蓮、田二韻。）

【東光】

　　〖古今樂錄曰：張永元嘉技錄雲。東光舊但弦無音。宋識造其歌聲。○逯案。技錄云云。似此曲西晉前尚無歌辭。宋識始造新詩。應再考。〗

　　東光平倉。梧何不平。倉梧多腐粟。無益諸軍糧。諸軍遊蕩子。早行多悲傷。（樂府雲。在一曲魏晉樂所奏。○《宋書》樂志。《樂府詩集》二十七。古樂府四。廣《文選》十二。《詩紀》六。○逯案。平字樂府作乎。疑誤。倉。《詩紀》作蒼。非。歌中光、梧皆當是聲字。無義。似原作東平倉何不平。倉多腐粟。無益諸軍糧云云。漢人陽庚為韻。故平與糧傷葉。）

【薤露】

　　〖亦曰泰山吟行。喪歌。崔豹《古今注》曰：薤露、蒿里。並哀歌也。本出田橫門人。橫自殺。門人傷之。作悲歌。言人命奄忽如薤上露。易晞滅也。亦謂人死魂魄歸於蒿里。故有二章。至孝武時。李延年乃分二章為二曲。薤露送王公貴人。蒿里送士大夫庶人。使挽柩者歌之。亦呼為輓歌。〗

　　薤上露。何易晞。露晞明朝更復落。人死一去何時歸。（○《古今注》中。《後漢書》周舉傳注。《文選》二十八輓歌詩注。《初學記》十四。《御覽》十二。又五百五十二作古辭。《樂府詩集》二十七。事類賦露賦注。合璧事類六十八。草堂詩箋二十四故秘詩注。《詩紀》六。又《文選》二十四贈白馬王彪詩注、《白帖》一、《御覽》九百七十七俱引首一句。）

【蒿里】〖《詩紀》作蒿里曲。〗

　　蒿里誰家地。聚斂魂魄無賢愚。鬼伯一何相催促。人命不得少踟躕。（○《古今注》下。《文選》二十八輓歌詩注。《初學記》十四。《御覽》五百五十二。《樂府詩集》二十七。樂府古題要解上。草堂詩箋二十四故秘詩注引《古今注》。合璧事類六十八引干寶《搜神記》。《詩紀》六。）

【雞鳴】

　　〖《詩紀》雲。此曲前後辭不相屬。蓋采詩入樂合而成章雅邪。抑有錯簡紊亂邪。后多放此。〗

　　雞鳴高樹巔。狗吠深宮中。盪子何所之。天下方太平。刑法非有貸。柔協正亂名。黃金為君門。璧玉為軒闌堂。上有雙樽酒。作使邯鄲倡。劉玉碧青甓。后出郭門王。舍後有方池。池中雙鴛鴦。鴛鴦七十二。羅列自成行。鳴聲何啾啾。聞我殿東廂。兄弟四五人。皆為侍中郎。五日一時來。觀者滿足傍。黃金絡馬頭。熲熲何煌煌。桃生露井上。李樹生桃傍。蟲來嚙桃根。李樹代桃僵。樹木身相代。兄弟還相忘。（樂府雲。右一曲魏晉樂所奏。○《宋書》樂志。樂府二十八。通志樂略。《文選》補遺三十四。廣《文選》十二。《詩紀》六。《類聚》八十六作古歌辭。引傍、僵、忘三韻。《御覽》九百六十七作古歌辭。引傍、僵、忘三韻。事類賦井賦注作古詩。引傍、僵二韻。○逯案。歌中劉玉碧青甓后出郭門王十字。有脫誤。《書鈔》百十二引樂府歌雲。名倡劉碧玉。疑即此上句原文。今本殆以上句倡字而脫去名倡二字。並倒碧玉為玉碧也。又新五代史三十七伶官傳。郭門高者。名從謙。門高其優名也云云。疑此郭門王亦倡人名。上言劉碧玉。下言郭門王。所以眩邯鄲倡樂之佳也。）

【烏生】〖樂府雲。一曰烏生八降子。《詩紀》同。〗

　　烏生八九子。端坐秦氏桂樹間。唶我。秦氏家有游遨盪子。工用睢陽強蘇合彈。左手持強彈兩丸。出入烏東西。唶我。一丸即發中烏身。烏死魂魄飛揚上天。阿母生烏子時。乃在南山嚴石間。唶我。人民安知烏子處。蹊徑窈窕安從通。白鹿乃在上林西苑中。射工尚復得白鹿脯。

　　唶我。黃鵠摩天極高飛。後宮尚復得烹煮之。鯉魚乃在洛水深淵中。釣鉤尚得鯉魚口。唶我。人民生各各有壽命。死生何須復道前後。（樂府雲。右一曲魏晉樂所奏。○《宋書》樂志。《樂府詩集》二十八。《文選》補遺三十四。《詩紀》六。又《文選》二十七從軍詩注作古烏生八九子歌。引黃鵠摩天極高飛一句。《初學記》三十引間、彈兩韻。《御覽》三百五十引間、丸二韻、九百六引白鹿以下四句。又九百十六作魏武樂府。引黃鵠以下二句。）

【平陵東】

　　〖樂府解題曰：平陵東。漢翟義門人所作也。義為丞相方進少子。為東郡太守。以王莽篡漢。舉兵誅之。不克而見害。門人作歌以怨之也。〗

　　平陵東。松柏桐。不知何人劫義公。劫義公在高堂下。交錢百萬兩走馬。兩走馬。亦誠難。顧見追吏心中惻。心中惻。血出漉。歸告我家賣黃犢。（樂府雲。右一曲魏晉樂所奏。○《宋書》樂志。《樂府詩集》二十八。《詩紀》六。）

【陌上桑】

　　〖樂府雲。一曰艷歌羅敷行。崔豹《古今注》曰：邯鄲女子姓秦名羅敷。為邑人千乘王仁妻。仁後為趙王家令。羅敷出採桑于陌上。趙王見而悅之。因飲酒欲奪這。羅敷乃彈箏作陌上之歌以自明焉。樂府解題曰：古辭言羅敷採桑為使君所邀。羅敷盛誇其夫以拒之。與前說不同。〗

　　日出東南隅。照我秦氏樓。秦氏有好女。自名為羅敷。羅敷善蠶桑。採桑城南隅。

　　青絲為籠系。桂枝為籠鉤。頭上倭墮髻。耳中明水珠。緗綺為下裙。紫綺為上襦。行者見羅敷。下擔捋髭鬚。少年見羅敷。脫帽著帩頭。耕者忘其犁。鋤者忘其鋤。來歸相怨怒。但坐觀羅敷。使君從南乘。五馬立踟躕。使君遣吏往。問此誰家姝。秦氏有好女。自名為羅敷。羅敷年幾何。二十尚不足。十五頗有餘。使君謝羅敷。寧可共載不。羅敷前致辭。使君一何愚。使君自有婦。羅敷自有夫。東方千餘騎。夫婿居上頭。何用識夫婿。白馬從驪駒。黃金絡馬頭。腰中鹿盧劍。可值千萬餘。十五府小史。二十朝大夫。三十侍中郎。四十專城居。為人潔白皙。鬑々頗有須。盈盈公府步。冉冉府中趨。坐中數千人。皆言夫婿殊。（《宋書》。三解。前有艷辭曲。後有趨。樂府、廣《文選》同。樂府雲。右一曲魏晉樂所奏。廣《文選》同。○《宋書》樂志作艷歌羅敷行。玉以新詠一作日出東南隅行。《樂府詩集》二十八。廣《文選》十二。《詩紀》六。又《書鈔》二十九作古詩。引襦一韻。《類聚》四十一作古陌上桑羅敷行。引樓、敷、隅、鉤、珠、襦、躕、姝、餘、不、愚、夫、頭、駒、頭、餘、夫、居、須、趨二十韻、《初學記》十九作陌上桑行。引樓、敷、隅、鉤、珠、襦、須、頭、鉏、敷、躕十一韻。又二十六作古樂府陌上採桑。引敷、襦二韻。《白帖》二作古詩。引襦一韻。《白帖》二十三作古詩。引隅、鉤二韻。《御覽》三百四十四作古詩。引餘一韻。三百八十一引樓、敷、隅、鉤、珠五韻。六百八十八作古詩。引隅、頭二韻。六百九十五作古詩。引隅、襦二韻。六百九十六引敷、襦二韻。八百十四作古樂府歌詩。引隅、鉤、駒、頭四韻。八百十六作古詩。引襦一韻。八百二十五作古艷歌。引樓、敷、隅三韻。又韻補一作古日出東南隅詩。引隅、鉤二韻。草堂詩箋四麗人行注引珠一韻。○逯案。帩頭或作幓頭、幧頭。皆通。而《初學記》引作幞頭則非。廣韻幞字下雲。幞頭。周武帝所制。裁幅巾出四角。據此。幞頭之制始於北周。兩漢無此物。）

【同前】〖《楚辭》鈔。〗

　　今有人。山之阿。被服薜荔帶女蘿。既含睇。又宜笑。子戀慕予善窈窕。乘赤豹。從文狸。辛夷車駕結桂旗。被石蘭。帶杜衡。折芳拔荃遺所思。處幽室。終不見。天路險艱獨後來。表獨立。山之上。雲何容容而在下。杳冥冥。羌晝晦。東風飄遙神靈雨。風瑟瑟。木搜搜。思念公子徒以憂。（樂府雲。右一曲魏晉樂所奏。○《宋書》樂志。《樂府詩集》二十八。《詩紀》六。）

【吟嘆曲】

【王子喬】

　　王子喬。參駕白鹿雲中遨。參駕白鹿雲中遨。下游來。王子喬。參駕白鹿上至雲戲游遨。上建逋陰廣里踐近高。結仙宮過謁三台。東遊四海五嶽上。過蓬萊紫雲台。三王五帝不足令。令我聖朝應太平。養民若子事父明。當究天祿永康寧。玉女羅坐吹笛簫。嗟行聖人游八極。鳴吐銜福翔殿側。聖主享萬年。悲今皇帝延壽命。（樂府雲。右一曲魏晉樂所奏。○《樂府詩集》二十九。廣《文選》十二。《詩紀》六。）

【平調曲】

【長歌行】〖事文《類聚》引作顏延年詩。〗

　　青青園中葵。朝露待日晞。陽春布德澤。萬物生光輝。常恐秋節至。焜黃華葉衰。百川東到海。何時復西歸。少壯不努力。老大徒傷悲。（《文選》注或作悲傷。○《文選》二十七。《類聚》四十二。《樂府詩集》三十。文章正宗二十九。《詩紀》六。又《書鈔》百五十四引輝一韻。《文選》四十三與吳質書注引悲一韻。《文選》四十五秋風辭注引傷一韻。《御覽》二十引晞、暉二韻。事文《類聚》前集六引輝一韻。）

【同前】

　　〖樂府合岧岧山上亭通為一首。《詩紀》分為二首。注云。樂府通作一首。嚴滄浪雲。苕苕山上亭以下。其義不同。當別為一首也。《詩紀》又于岧岧山上亭以下跋雲。《類聚》載魏文帝明津詩與此大同而逸其半。○逯案。樂府古辭。多雜他人詩歌。今仍從樂府作一首。另將岧岧山上亭以下列入魏文帝集。〗

　　仙人騎白鹿。發短耳何長。導我上太華。攬芝獲赤幢。來到主人門。奉葯一玉箱。主人服此葯。身體日康強。發白復更黑。延年壽命長。岧岧山上亭。皎皎雲間星。遠望使心思。遊子戀所生。驅車出北門。遙觀洛陽城。凱風吹長棘。夭夭枝葉傾。黃鳥飛相追。咬咬弄音聲。佇立望西河。泣下沾羅纓。（○《樂府詩集》三十。廣《文選》十二。《詩紀》六。《類聚》八十一作古詩。引長、箱、強、長四韻。《御覽》九百八十四作樂府歌。引長、疆、箱、強、長五韻。《文選》二十四秀才入軍詩注作古詩。引音一韻。）

【君子行】

　　〖《詩紀》雲。曹子建亦載此首。○逯案。合璧事類引作顏延年詩。〗

　　君子防未然。不處嫌疑間。瓜田不納履。李下不正冠。嫂叔不親授。長幼不比肩。勞謙得其柄。和光甚獨難。周公下白屋。吐哺不及餐。一沐三握發。後世稱聖賢。（○六臣本《文選》二十七。《樂府詩集》三十二。文章正宗二十九。《詩紀》六。《類聚》四十一作陳思王曹植君子行。引間、冠、餐、賢四韻。《白帖》四、二十八、九十八各引間、冠二韻。《御覽》九百七十八引間、冠二韻。合璧事類別集四十二引間、冠二韻。又外集二十四引第四句。○逯案。《白帖》二十九《文選》詩瓜田不納履云云。證唐時《文選》實載此詩也。又案合璧事類引此皆作延年詩。不知何據。）

【清調曲】

【豫章行】

　　〖樂府雲。古今樂錄曰：豫章行。王僧虔雲。荀錄所載古白楊一篇。今不傳。樂府解題曰：陸機泛舟清川渚。謝靈運出宿告密親。皆傷離別。言壽短景馳。容華不久。傅玄苦相篇雲。苦相身為女。言儘力於人。終以華落見棄。亦題曰豫章行也。〗

　　白楊初生時。乃在豫章山。上葉摩青雲。下根通黃泉。涼秋八九月。山客持斧斤。我□何皎皎。梯落□□□。根株已斷絕。顛倒嚴石間。大匠持斧繩。鋸墨齊兩端。一驅四五里。枝葉自相捐。□□□□□。會為舟船燔。身在洛陽宮。根在豫章山。多謝枝與頁。何時復相連。吾生百年□。自□□□俱。何意萬人巧。使我離根株。（樂府雲。右一曲晉樂所奏。○樂儲詩集三十四。《詩紀》六。《類聚》八十九作古詩。引山、泉二韻。○逯案。四庫本樂府補闕字多處。不知根據何本。又大匠二句。似有竄亂。應作大匠持斧鋸。繩墨齊兩端。）

【董逃行】

　　〖樂府雲。崔豹《古今注》曰：董逃歌。後漢游童所作也。終有董卓作亂。卒以逃亡。後人習之為歌章。樂府奏之以為儆誡焉。○《宋書》作董桃行。〗

　　吾欲上謁從高山。山頭危險道路難。遙望五嶽端。黃金為闕班璘。但見芝草葉落紛紛。百鳥集來如煙。山獸紛綸麟辟邪其端。鵾雞聲鳴。但見山獸援戲相拘攀。小復前行。玉堂未心懷流還。傳教出門來。門外人何求所言。欲從聖道。求一得命延。教敕凡吏受言。採取神葯若木端。玉兔長跪搗葯蝦蟆丸。奉上陛下一玉柈。服此葯可得神仙。服爾神葯。莫不歡喜。陛下長生老壽。四面肅肅稽首。天神擁護左右。陛下長與天相保守。（五解○《宋書》樂志。《樂府詩集》三十四。

　　廣《文選》十二。《詩紀》六。《類聚》九十五作古歌詩。引端、丸、柈三韻。《御覽》九百七作樂府歌詩。引端、丸、柈三韻。）

【同前】

　　年命冉冉我遒。（○《文選》二十二宿東園詩注引古董桃行。）

【相逢行】

　　〖樂府雲。一曰相逢狹路間行。亦曰長安有狹斜行。樂府解題曰：古詞文意與雞鳴曲同。晉陸機長安狹斜行雲。伊洛有歧路。歧路交朱輪。則言世路險狹邪僻。正直之士無所措手足矣。唐李賀有難忘曲。亦出於此。〗

　　相逢狹路間。道隘不容車。不知何年少。夾轂問君家。君家誠易知。易知復難忘。黃金為君門。白玉為君堂。堂上置樽酒。作使邯鄲倡。中庭生桂樹。華鐙何煌煌。兄弟兩三人。中子為侍郎。五日一來歸。道上自生光。黃金絡馬頭。觀者盈道傍。入門時左顧。但見雙鴛鴦。鴛鴦七十二。羅列自成行。音聲何噰々。鶴鳴東西廂。大婦織綺羅。中婦織流黃。小婦無所為。挾瑟上高堂。丈人且安坐。調絲方未央。（玉台作未遽央。匡謬正俗同。《類聚》作調弦未遽央。樂府注云。一作調絲未遽央。○玉台新詠一作相逢狹路間。《樂府詩集》三十四。廣《文選》十二。《詩紀》六。《類聚》四十一引車、家、忘、堂、煌、郎、光、傍、鴦、黃、堂、央十二韻。《初學記》十八作古樂府詩。引忘、堂、倡、煌、郎、光、傍七韻。《文選》十四舞鶴賦注作古樂府。引堂、倡二韻。二十二古意酬到長史注引郎、傍二韻。《御覽》百七十六作古詩。引堂、煌二韻。）

【長安有狹斜行】

　　長安有狹斜。狹斜不容車。適逢兩少年。夾轂問君家。君家新市傍。易知復難忘。大子二千石。中子孝廉郎。小子無官職。衣冠仕洛陽。三子俱入室。室中自生光。大婦織綺紵。中婦織流黃。小婦無所為。挾琴上高堂。丈人且徐徐。調弦詎未央。（○《樂府詩集》三十五。《詩紀》六。《御覽》八百十六作古歌詩。引黃、堂二韻。又八百二十六作古歌辭。引黃、堂、史三韻。○逯案。相逢行挾瑟。此作挾琴。考《宋書》禮志徐邈上《書》曰：是故雙劍之節崇。而飛白之俗成。俠琴之容飾。而赴曲之和作。據此。作挾琴亦不為誤也。）

【瑟調曲】

【善哉行】

　　〖《詩紀》雲。此篇《宋書》樂志亦作古辭。或以此為子建詩。按子建擬善哉行為日苦短雲當來日大難。則此非子建作矣。〗

　　來日大難。口燥唇乾。今日相樂。皆當喜歡。經歷名山。芝草翩翩。仙人王喬。奉葯一丸。自惜袖短。內手知寒。慚無靈轍。以報趙宣。月沒參橫。北斗闌干。親交在門。飢不及餐。歡日尚少。戚日苦多。何以忘憂。彈箏酒歌。淮南八公。要道不煩。參駕六龍。遊戲雲端。（六解樂府雲。右一曲魏晉樂所奏。○《宋書》樂志。《樂府詩集》三十六。廣《文選》十二。《詩紀》六。《類聚》四十一作魏陳思王曹植。引干、歡、翩、丸、寒、宣、干、餐八韻。《初學記》十八引干、飧二韻。《御覽》四百十引干、餐二韻。吳棫韻補二作曹植。引宣、干二韻。又翩、丸二韻。）

【隴西行】

　　〖樂府雲。一曰步出夏門行。王僧虔技錄雲。隴西行歌。武帝碣石、文帝夏門二篇。○《詩紀》雲。此篇之辭。前後不屬。首四句乃與步出夏門行同。而辭意復備。逯案。《詩紀》此說甚善。細勘之。隴西行與步出夏門行實同屬一篇也。一、步出夏門行辭雲。邪徑過空廬。好人常獨居。卒得神仙道。上與天相扶。過謁王父母。乃在太山隅。離天四五里。道逢赤松俱。攬轡為我御。將我上天游。天上何所有。歷歷種白榆。桂樹夾道生。青龍對伏趺云云。文義不完。且與隴西行之前段大同小異。二、宋志、樂府皆言隴西行一曰步出夏門。是二調古辭亦原為一篇。特標題不同耳。三、鳳皇鳴啾啾。一母將九雛二句。今屬隴西行語。但《文選》注引歌錄。二句正作步出夏門行。尢證隴西行、步出夏門行之原為一辭。四、九代樂章所載步出夏門行較今為備。十四句后又有鳳皇鳴啾啾。一母將九雛。顧視世間人。為樂甚獨殊四句。亦證二者同屬一篇。節取又有不同。依此。今並二者為一篇。以符原歌舊貌。〗

　　邪徑過空廬。好人常獨居。卒得神仙道。上與天相扶。過謁王父母。乃在太山隅。離天四五里。道逢赤松俱。攬轡為我御。將吾天上游。天上何所有。歷歷種白榆。桂樹夾道生。青龍對伏趺。鳳凰鳴啾啾。一母將九雛。顧視世間人。為樂甚獨殊。好婦出迎客。顏色正敷愉。伸腰再拜跪。問客平安不。請客北堂上。坐客氈氍毹。清白各異樽。酒上玉（各書作正。今從韻補作玉。）

　　華疏。酌酒持與客。客言主人持。卻略再拜跪。然後持一杯。談笑未及竟。左顧敕中廚。促令辦鹿飯。慎莫使稽留。廢禮送客出。盈盈府中趨。送客亦不遠。足不過門樞。取婦得如此。齊姜亦不如。健婦持門戶。亦勝一丈夫。（○玉台新詠一、《樂府詩集》三十七、《文選》補遺三十四、廣《文選》十二、《詩紀》六俱引天上何所有以下。《樂府詩集》三十七、廣《文選》十二、《詩紀》六作步出夏門行。引邪徑過空廬至青龍對伏趺等句。又《白帖》二十九作古詩。引鳳皇何啾啾二句。《文選》十八笙賦注作步出夏門行。引雛一韻。草堂詩箋二十二水檻詩注作隴西行。引夫一韻。《御覽》二作古樂府。引榆一韻。七百八作古樂府。引一韻。苕溪漁隱叢話十二作隴西行。引夫一韻。韻補一作隴西行。引疏、持二韻。）

【同前】

　　行行重行行。白日薄西山。（○《文選》二十四贈徐幹詩注。）

【折楊柳行】

　　〖樂儲雲。古今樂錄曰：王僧虔技錄雲。折楊柳行歌文帝西山古默默二篇。今不歌。○《詩紀》雲。《宋書》作大曲。〗

　　默默施行違。厥罰隨事來。末喜殺龍逢。桀放于鳴條。祖伊言不用。紂頭懸白旄。指鹿用為馬。胡亥以喪軀。夫差臨命絕。乃雲負子胥。戎王納女樂。以亡其由余。璧馬禍及虢。二國俱全墟。三夫成市虎。慈母投杼趨。卞和之刖足。接輿歸草廬。（樂府作蘆。四解樂府雲。右一曲魏晉樂所奏。○《宋書》樂志作大曲。《樂府詩集》三十七。廣《文選》十二作折楊柳。《詩紀》六。）

【西門行】

　　〖樂府雲。古今樂錄曰：王僧虔技錄雲。西門行歌古西門一篇。今不傳。○《詩紀》雲。《宋書》作大曲。〗

　　出西門。步念之。今日不作樂。當待何時。逮為樂。逮為樂。當及時。何能愁怫鬱。當復待來茲。釀美酒。炙肥牛。請呼心所歡。可用解憂愁。人生不滿百。常懷千歲憂。晝短苦夜長。何不秉燭游。遊行去去如雲除。弊車羸馬為自儲。（樂府雲。右一曲本辭。○《樂府詩集》三十七。《文選》補遺三十四。《詩紀》六。又《文選》二十公燕詩注作古樂府歌。引時一韻。）

　　出西門。步念之。今日不作樂。當待何時。夫為樂。為樂當及時。何能坐愁怫鬱。當復待來茲。飲醇酒。炙肥牛。請呼心所歡。可用解憂愁。人生不滿百。常懷千歲憂。晝短而夜長。何不秉燭游。自非仙人王子喬。計會壽命難與期。自非仙人王子喬。計會壽命難與期。人壽非金石。年命安可期。貪財愛惜費。但為後世嗤。（六解樂府雲。右一曲晉樂奏。○《宋書》樂志。《樂府詩集》三十七。廣《文選》十二。《詩紀》六。）

【東門行】

　　〖樂府雲。古今樂錄曰：王僧虔技錄雲。東門行歌古東門一篇。今不歌。○《詩紀》雲。《宋書》作大曲。〗

　　出東門。不顧歸。來入門。悵欲悲。盎中無斗米儲。還視架上無懸衣。拔劍東門去。舍中兒母牽衣啼。他家但願富貴。賤妾與君共餔糜。上用倉浪天敵。下當用此黃口兒。

　　今非。咄。行。吾去為遲。白髮時下難久居。（樂府雲。右一曲本辭。○《樂府詩集》三十七。《詩紀》六。又《文選》二十一詠史詩注作古出東門行。引衣一韻。《御覽》七百六十五作古詩。引衣一韻。）

　　出東門。不顧歸。來入門。悵欲悲。盎中無斗儲。還視桁上無懸衣。拔劍出門去。兒女牽衣啼。他家但願寶貴。賤妾與君共餔糜。共餔糜。上用倉浪天故。下為黃口小兒。今時清廉。難犯教言。君復自愛莫為非。今時清廉。難犯教言。君復自愛莫為非。行。吾去為遲。平慎行。望君歸。（四解樂府雲。右一曲晉樂所奏。○《宋書》樂志。《樂府詩集》三十七。《文選》補遺三十四。風雅翼補遺下。廣《文選》十二。《詩紀》六。）

【婦病行】

　　婦病連年累歲。傳呼丈人前一言。當言未及得言。不知淚下一何翩翩。屬累君兩三孤子。莫我兒飢且寒。有過慎莫笡笞。行當折搖。思復念之。亂曰：抱時無衣。襦復無里。閉門塞牖。舍孤兒到市。道逢親交。泣坐不能起。從乞求與孤賣餌。對交啼泣。淚不可止。我欲不傷悲不能已。探懷中錢持授交。入門見孤兒。啼索其母抱。徘徊空舍中。行復爾耳。棄置勿復道。（○《樂府詩集》三十八。《詩紀》六。）

【孤兒行】

　　〖樂府雲。孤子生行。一曰孤兒行。古辭言孤兒為兄嫂所苦。難於久居也。歌錄曰：孤子生行。亦曰放歌行。〗

　　孤兒生。孤子遇生。命獨當苦。父母在時。乘堅車。駕駟馬。父母已去。兄嫂令我行賈。南到九江。東到齊與魯。臘月來歸。不敢自言苦。頭多蟣虱。面目多塵。大兄言辦飯。大嫂言視馬。上高堂。行取殿下堂。孤兒淚下如雨。使我朝行汲。暮得水來歸。手為錯。足下無菲。愴愴履霜。中多蒺藜。拔斷蒺藜。腸月中愴欲悲。淚下渫渫。清涕累累。冬無復襦。夏無單衣。居生不樂。不如早去。下從地下黃泉。春氣動。草萌芽。三月蠶桑。六月收瓜。將是瓜車。來到還家。瓜車反覆。助我者少。啗瓜者多。願還我蒂。兄與嫂嚴。獨且急歸。當興校計。亂曰：里中一何譊譊。願欲寄尺書。將與地下父母。兄嫂難與久居。（○《樂府詩集》三十八。《詩紀》六。○逯案。詩中大兄之大。為土之訛字。當屬上句。作面目多塵土。土與前後韻賈、魯、馬、雨皆葉，今土訛大。則斷塵為句。失其韻。又土訛大。連下讀為大兄。後人遂不得不于嫂字上亦添大字。使篇中兄嫂辭例亦亂。應添土字。去兩大字。）

【雁門太守行】

　　〖樂府雲。古今樂錄曰：王僧虔技錄雲。雁門太守行歌古洛陽令一篇。后《漢書》曰：王渙。字稚子。廣漢郪人也。少好俠。尚氣力。晚改節。敦儒學。習書讀律。略通大義。后舉茂才。除溫令。討擊奸猾。境內清夷。永元十五年。還為洛陽令。政平訟理。發摘奸伏。京師稱歡。以為有神算。民思其德。為立祠安陽亭西。每食輒弦歌而薦之。延熹中。桓帝事黃老道。悉毀諸旁祠。惟存卓茂與渙祠焉。〗

　　孝和帝在時。洛陽令王君。本自益州廣漢蜀民。少行宦學。通五經論。明知法令。歷世衣冠。從溫補洛陽令。治行致賢。擁護百姓。子養萬民。外行猛政。內懷慈仁。文武備具。料民富貧。移惡子姓。篇著里端。傷殺人。比伍同罪對門。禁鍪矛八尺。捕輕薄少年。加笞決罪。詣馬市論。無妄發賦。念在理冤。敕吏正獄。不得苛煩。財用錢三十。買繩禮竿。賢哉賢哉。我縣王君。臣吏衣冠。奉事皇帝。功曹主簿。皆得其人。臨部居職。不敢行恩。清身苦體。夙夜勞勤。治有能名。遠近所聞。天年不遂。早就奄昏。為君作祠。安陽亭西。欲令後世。（后《漢書》注作代。）莫不稱傳。（八解樂府雲。右一曲晉樂所奏。○《宋書》樂志。《樂府詩集》三十九。《詩紀》六。又《後漢書》王渙傳作古樂府歌。引君、人、論、冠、賢、仁、端、寬、勤、聞、昏、西、傳十三韻。《文選》五十九故安陸王碑文注引仁、貧、端三韻。草堂詩箋二十一送梓詩注引私、聞二韻。○逯案。歌中民作人。世作代。治作化。皆系唐人避諱。）

【艷歌何嘗行】

　　〖樂府雲。一曰飛鵠行。古今樂錄曰：王僧虔技錄雲。艷歌何嘗行歌文帝何嘗、古白鵠二篇。○《詩紀》雲。飛鵠行。《宋書》作大曲。○逯案。此詩《詩紀》分為兩篇。念與君離別以下另為一首。不著解數。不曰右一曲為晉樂所奏。僅于題下標曰二首。篇后附廣《文選》歌辭。不免自亂其例。今據《宋書》及玉台新詠所載。以次列奏曲本辭。〗

　　飛來雙白鵠。乃從西北來。十十將五五。羅列行不齊。忽然卒被病。不能飛相隨。五里一反顧。六里一徘徊。吾欲銜汝去。口噤不能開。吾欲負汝去。羽毛日摧頹。樂哉新相知。憂來生別離。峙顧群侶。淚落縱橫垂。今日樂相樂。延年萬歲期。（○玉台新詠一。廣《文選》十二。又草堂詩箋二十九暇日詩注引來、徊、開、頹、離、垂六韻。）

　　飛來雙白鵠。乃從

　　西北來。十十五五。羅列成行。妻卒被病。行不能相隨。五里一返顧。六里一徘徊。吾欲銜汝去。口噤不能開。吾欲負汝去。毛羽何摧頹。樂哉新相知。憂來生別離。躇躊顧群侶。淚下不自知。念與君離別。氣結不能言。各各重自愛。道遠歸還難。妾當守空房。閑門下重關。若生當相見。亡者會重泉。今日樂相樂。延年萬歲期。（念與下為趨。曲前有艷。樂府雲。右一曲晉樂所奏。○《宋書》樂志。《樂府詩集》三十九。風雅翼補遺下。《文選》補遺三十四作飛鵠行。《詩紀》六。又《類聚》九十作古詩。引來、行、隨、徊、開、頹六韻。鳴沙石室修文館《御覽》及《御覽》九百十六俱作古歌辭。引來、行、隨、徊、開、頹六韻。《初學記》十八作飛鵠行。引言、難二韻。《白帖》二十九作飛來雙白鶴。引徊一韻。黃氏集千家注杜詩補遺十銅官詩注引來一韻。事類賦鶴賦注作古歌辭。引方、行、隨、徊、開、頹六韻。）

【艷歌行】〖樂府雲。古今樂錄曰：艷歌行非一。有直雲艷歌。即艷歌行是也。若羅敷、何嘗、雙鴻、福鍾等行。亦皆艷歌。王僧虔技錄雲。艷歌雙鴻行。荀錄所載雙鴻一篇。艷歌福鍾行。荀錄所載福鍾一篇。今皆不傳。艷歌羅敷行日出東南隅篇。荀錄所載羅敷一篇。相和中歌之。今不歌。〗

　　翩翩堂前燕。冬藏夏來見。兄弟兩三人。流宕在他縣。故衣誰當補。新衣誰當綻。賴得賢主人。覽取為我糹旦。夫婿從門來。斜柯西北眄。語卿且勿眄。水清石自見。石見何累累。遠行不如歸。（○玉台新詠一。《樂府詩集》三十九。廣《文選》十二。《詩紀》六。又鳴沙石室古籍叢殘類書殘卷作古詩。引見、縣二韻。韻補四作古艷歌。引縣、綻二韻。）

【楚調曲】

【白頭吟】

　　〖樂府雲。古今樂錄曰：王僧虔技錄曰：白頭吟行。歌古皚如山上雪篇。西京雜記曰：司馬相如將聘茂陵人女為妾。卓文君作白頭吟以自絕。相如乃止。〗

　　皚如山上雪。皎若雲間月。聞君有兩意。故來相決絕。今日斗酒會。明旦溝水頭。躞蹀御溝上。溝水東西流。凄凄復凄凄。嫁娶不須啼。願得一心人。白頭不相離。竹竿何裊々。魚尾何{⺮徒}々。男兒重意氣。何用錢刀為。（樂府雲。右一曲本辭。○玉台新詠一。《樂府詩集》四十一。《詩紀》二作卓文君白頭吟。《御覽》七十五作古詩。引頭、流二韻。）



　　皚如山上雪。皎如雲間月。聞君有兩意。故來相決絕。平生共城中。何嘗斗酒會。今日斗酒會。明旦溝水頭。蹀躞御溝上。溝水東西流。郭東亦有樵。郭西亦有樵。兩樵相推與。無親為誰驕。凄凄重凄凄。嫁娶亦不啼。願得一心人。白頭不相離。竹竿何尿尿裊々。魚尾何離{⺮徒}。男兒欲相知。何用錢刀為。如馬啖箕。川上高士嬉。今日對樂。延年萬歲期。（樂府雲。右一曲晉樂所奏。○《宋書》樂志。《樂府詩集》四十一。風雅翼補遺下。廣《文選》十二。《詩紀》二作卓文君白頭吟。又《御覽》十二作樂府歌。引雪、月、絕三韻。合璧事類二十八引月、別、頭、流、啼、離六韻。《文選》集注五十六白頭吟注引啼、離二韻。）

【怨詩行】〖《詩紀》雲。一曰怨詩行歌。〗

　　〖樂府雲。古今樂錄曰：怨詩行歌東阿王明月照高樓一篇。王僧虔技錄曰：荀錄所載古為君一篇。今不傳。〗

　　天道悠且長。人命一何促。百年未幾時。奄若風吹燭。嘉賓難再遇。人命不可續。齊度游四方。各系太山錄。人間樂未央。忽然歸東獄。當須盪中情。游心恣所欲。（○《樂府詩集》四十一。廣《文選》十二。《詩紀》六。）

【大曲】

【滿歌行】

　　〖樂府雲。樂府解題曰：古辭雲。為樂未幾時。遭時嶮巇。其始言逢此百罹。零丁荼毒。古人遜位躬耕。遂我所願。次言窮達天命。智者不憂。莊周遺名。名垂千載。終言命如鑿石見火。宜自娛以頤養。保此百年也。○逯案。《詩紀》此曲先載本辭。后著奏曲。今依樂府移置。〗

　　為樂未幾時。遭時嶮巇。逢此百罹。零丁荼毒。愁苦難為。遙望極辰。天曉月移。憂來填心。誰當我知。戚戚多思慮。耿耿殊不寧。禍福無形。惟念古人遜位躬耕。遂我所願。以茲自寧。自鄙棲棲。守此末榮。暮秋烈風。昔蹈滄海。心不能安。攬衣瞻夜。北斗闌干。星漢照我。去自無他。奉事二親。勞心可言。窮達天為。智者不愁。多為少憂。安貧樂道。師彼莊周。遺名者貴。子遐同游。往者二賢。名垂千秋。飲酒歌舞。樂復何須。照視日月。日月馳驅。轗軻人間。何有何無。貪財惜費。此一何愚。鑿石見火。居代幾時。為當歡樂。心得所喜。安神養性。得保遐期。（樂府雲。右一曲本辭。○《樂府詩集》四十三。廣《文選》十二。《詩紀》六。○逯案。廣《文選》此辭分解書之。與下奏曲混淆。）

　　為樂未幾時。遭世嶮巇。逢此百罹。零丁荼毒。愁懣難支。遙望辰極。天曉月移。憂來填心。誰當我知。戚戚多思慮。耿耿不寧。禍福無刑。唯念古人。遜位躬耕。遂我所願。以茲自寧。自鄙山棲。守此一榮。暮秋烈風起。西蹈滄海。心不能安。攬衣起瞻夜。北斗闌干。星漢照我。去去自無他。奉事二親。勞心可言。窮達天所為。智者不愁。多為少憂。安貧樂正道。師彼莊周。遺名者貴。子熙同巇。往者二賢。名垂千秋。飲酒歌舞。不樂何須。善哉照觀日月。日月馳驅。轗軻世間。何有何無。貪財惜費。此何一愚。命如鑿石見火。居世竟能幾時。但當歡樂自娛。盡心極所嬉怡。安善養君德性。百年保此期頤。（飲酒下為趨。樂府雲。右一曲晉樂所奏。○《宋書》樂志。《樂府詩集》四十三。《詩紀》六。）

【舞曲歌辭】

【雜舞】

【淮南王】〖《詩紀》雲。樂府列在晉拂舞歌。〗

　　樂府雲。崔豹《古今注》曰：淮南王。淮南小山之所作也。淮南王服食求仙。遍禮方士。遂與方士相攜俱去。莫知所往。

　　小山之徒。思戀不已。乃作淮南王曲焉。）

　　淮南王。自言尊。百尺高樓與天連。後園鑿井銀作床。金瓶素綆汲寒漿。汲寒漿。飲少年。少年窈窕何能賢。揚聲悲歌音絕天。我欲渡河河無梁。願化雙黃鵠還故鄉。還故鄉。入故里。徘徊故鄉苦身不已。繁舞寄聲無不泰。徘徊桑梓游天外。（○《宋書》樂志。《晉書》樂志。《樂府詩集》五十四。《文選》補遺三十四。廣《文選》十二。《詩紀》六。又南《齊書》樂志引尊、連、梁、鄉四韻。）

【鐸舞歌詩】

【聖人制禮樂篇】〖《詩紀》雲。《晉書》樂志曰：鐸舞詩二篇陳于元會。〗

　　〖《唐書》樂志曰：鐸舞。漢曲也。古今樂錄曰：鐸。舞者所持也。木鐸製法度。以號令天下。故取以為名。古鐸舞曲有聖人制禮樂一篇。聲辭雜寫。不復可辨。相傳如此。○逯案。曲中吾、許、來、邪、意、帝、武、尊、來、咄等皆聲字。治路萬善道明金聖皇八音善草供國皆有疊辭。今將聲字及疊辭皆以小字側書之。〗

　　昔皇文武牙瀰瀰舍善誰時行道銜治路萬赫赫黃運善道明金聖皇八音義同善草供國應節合用酒期下音足木上為鼓應眾樂延否已禮祥素女有絕其聖（烏烏武邪○《宋書》樂志。《樂府詩集》五十四。《詩紀》六。○逯案。此曲聲辭相雜。不易詮釋。然若較以傅玄擬作。則尚有可解者。傅玄雲門篇雲。黃雲門。唐咸池。虞韶舞。夏夏殷濩。列代有五。振鐸鳴金延大武。清歌

　　發唱形為主。聲和八音協律呂。身不虛動。手不徒舉。應節合度周其敘。時奏宮角。雜之以征羽。下饜眾目。上從鐘鼓。樂以移風。與德禮相輔。安有失其所。今以古曲比較傅作。則見聖皇八音即聲和八音之所本。應節合用酒期即應節合度周其敘之所本。下音足木上為鼓。即下饜眾目上從鐘鼓之所本。樂延否已禮祥。即樂以移風與德禮相輔之所本。皆異中有同也。傅玄曉音。善擬舊曲。然亦非全襲舊辭。如身不虛動。手不徒舉二句。傅作有而古曲無之。赫赫皇連一句。古曲有而傅作無之。古曲為有絕其聖。傅則改為安有失其所。皆證古辭與擬作又有不同。）

【巾舞歌詩】

　　〖樂府雲。《唐書》樂志曰：公莫舞。晉宋謂之巾舞。其說雲。漢高祖與項籍會鴻門。項庄舞劍。將殺高祖。項伯亦舞。以袖隔之。且語庄雲。公莫苦。楚人相呼曰公。言公莫害漢王也。漢人德之。故舞用巾。以象項伯衣袖之遺式。《宋書》樂志曰：按琴操有公莫渡河。然其聲所從來已久。俗雲項伯。非也。古今樂錄曰：巾舞。古有歌辭。訛異不可解。江左以來。有歌舞辭。沈約疑是公無渡河曲。今三調中自有公無渡河。其聲哀切。故入瑟調。不容以瑟調離於舞曲。○逯案。沈約謂巾舞曲與項伯無關。所見甚是。謂即公無渡河。亦非。此曲當是西漢人形容寡婦之舞詩。其辭與後人詠陶嬰之黃鵠曲極相類似也。〗

　　不見公莫當思明月之士轉起南去城上羊下食草汝三年針縮亦老平門滛涕下昔結馬客行度四州洛四海熇西馬頭香五丈渡汲水誰求兒母錢健步三針一發交還弩心復相頭巾復來推排車輪轉使君去時（意何零子以邪使君去時使來嬰去時母何吾思君去時意何零子以邪思君去時思來嬰吾去時母何何吾吾○《宋書》樂志。《樂府詩集》五十。《詩紀》六。○當思樂府作當恩。土《宋書》作上。吾何嬰海何來嬰海何來嬰樂府作吾何嬰海何來嬰、○逯案。巾舞辭有可訓釋者。公莫當即公姥。故下文轉唱即為姥字茂字。莫茂皆姥音之轉。城上羊下食草。即鮑照所謂躑躅城上羊。攀隅食玄草義。洛四海洛。即略之借字。錢健步。錢即遣之借字。《三國志》有遣健步語。三針。針乃箭之借字。他如推排轉輪等。亦漢人習語。又篇中有平門滛涕下語。知詩為西漢作。）

【散樂】

【俳歌辭】

　　〖樂府雲。一曰侏儒導。自古有之。蓋倡優戲也。南《齊書》樂志曰：侏儒導。舞人自歌之。古辭俳歌八曲。前一篇二十二句。今侏儒所歌。摘取之也。古今樂錄曰：梁三朝樂第十六。設俳伎。伎兒以青布囊盛竹篋。貯兩踒子。負束寫地歌舞。小兒二人提沓踒子頭讀俳雲。見俳不語。言俳澀所。俳作一起。四坐敬止。馬無懸蹄。牛無上齒。駱馳無角。奮迅兩耳。半折薦博。四角恭跱。〗

　　俳不言不語。呼俳噏所。俳適一起。狼率不止。生拔牛角。摩斷胃耳。馬無懸蹄。牛我上齒。駱⻊無角。奮迅兩耳。（○南《齊書》樂志。《樂府詩集》五十六。《詩紀》六）

全漢詩卷十

【樂府古辭】

【雜曲歌辭】

【蜨蝶行】

　　蜨蝶之遨遊東園。奈何卒逢三月養子燕。

　　接我苜蓿間。持之我入紫深宮中。行纏之傳欂櫨間。雀來燕。燕子見銜哺來。搖頭鼓翼何軒奴軒。（○《樂府詩集》六十一。《詩紀》七。又《初學記》三十、萬花谷后四十俱引園、燕、間三韻。○逯案。持之我入紫深宮中句有倒誤。當作持之我入此深宮中。或作持之我深入紫宮中。）

【梁甫吟】

　　〖古文苑作古梁父吟。不題諸葛亮名字。《類聚》、《樂府詩集》等均題蜀諸葛亮作。按李勉琴說曰：梁甫吟。曾子撰。琴操曰：曾子耕太山之下。天雨雪凍。旬月不得歸。思其父母。作梁山歌。蔡邕琴頌曰：梁甫悲吟。周公越裳。按梁甫。山名。在泰山下。據此。梁甫吟不始於孔明。而此辭亦與孔明無關。今附入漢雜曲歌辭中。〗

　　步出齊城門。遙望盪陰里。里中有三墳。累累正相似。問是誰家墓。田疆古冶子。力能排南山。文能絕地紀。一朝被讒言。二桃殺三士。誰能為此謀。國相齊晏子。（○《類聚》十九引《蜀志》作梁父吟。古文苑四作梁父吟。《樂府詩集》四十一。草堂詩箋一同李詩注引三齊記略。《文選》補遺三十四。西溪叢話上。廣《文選》十三。《詩紀》四作諸葛亮梁甫吟。又《御覽》百五十七、環宇記十八並引《郡國志》。錄里、似、子三韻。滄浪詩話作梁父吟。引追望陰陽里、田強固野子二句。）

【悲歌】

　　悲歌可以當泣。遠望可以當歸。思念故鄉。鬱郁累累。欲歸家無人。欲渡河無船。心思不能言。腸中車輪轉。（○《樂府詩集》六十二。《文選》補遺三十六。廣《文選》十二。《詩紀》七。）

【前緩聲歌】

　　水中之馬。必有陸地之船。但有意氣不能自前。心非木石。荊根株數得覆蓋天。當復思東流之水。必有西上之魚。不在大小。但有朝于復來。長笛續短笛。欲今皇帝陛下三千萬。（○《樂府詩集》六十五。廣《文選》十二。《詩紀》七。）

【古詩為焦仲卿妻作】〖並序○玉台詩下有無名人三字。〗

　　漢末建安中。廬江府小吏焦仲卿妻劉氏。為仲卿母所遣。自誓不嫁。共家逼之。乃投水而死。仲卿聞之。亦自縊于庭樹。時人傷之。為詩云爾。

　　孔雀東南飛。五里一徘徊。十三能織素。十四學裁衣。十五彈箜篌。十六誦詩書。十七為君婦。心中常苦悲。君既為府吏。守節情不移。賤妾留空房。相見常日稀。雞鳴入機織。夜夜不得息。三日斷五疋。大人故嫌遲。非為織作遲。君家婦難為。妾不堪驅使。徒留無所施。便可白公姥。及時相遣歸。府吏得聞之。堂上啟阿母。兒已薄祿相。幸復得此婦。結髮同枕席。黃泉共為友。共事三二年。始爾未為久。女行無偏斜。何意致不厚。阿母謂府吏。何乃太區區。此婦無禮節。舉動自專由。吾意久懷忿。汝豈得自由。東家有賢女。自名秦羅敷。可憐體無比。阿母為汝求。便可速遣之。遣之慎莫留。府吏長跪告。伏惟啟阿母。今若遣此婦。終老不復取。阿母得聞之。槌床便大怒。小子無所畏。何敢助婦語。吾已失恩義。會不相從許。府吏默無聲。再拜還入戶。舉言謂新婦。哽咽不能語。我自不驅卿。逼迫有阿母。卿但暫還家。吾今且報府。不久當歸還。還必相迎取。以此下心意。慎勿違吾語。新婦謂府吏。勿復重紛紜。往昔初陽歲。謝家來貴門。奉事循公姥。進止敢自專。晝夜勤作息。伶俜縈苦辛。謂言無罪過。供養卒大恩。仍更被驅遣。何言復來還。妾有綉腰襦。葳蕤自生光。紅羅復斗帳。四角垂香囊。箱簾六七十。綠碧青絲繩。物物各自異。種種在其中。人賤物亦鄙。不足迎後人。留待作遺施。於今無會因。時時為安慰。久久莫相忘。雞鳴外欲曙。新婦起嚴妝。著我綉夾裙。事事四五通。足下躡絲履。頭上玳瑁光。腰若流紈素。耳著明月璫。指如削蔥根。口如含朱丹。纖纖作細步。精妙世無雙。上堂拜阿母。阿母怒不止。昔作女兒時。生小出野里。本自無教訓。兼愧貴家子。受母錢帛多。不堪母驅使。今日還家去。念母勞家裡。卻與小姑別。淚落連珠子。新婦初來時。小姑如我長。勤心養公姥。好自相扶將。初七及下九。嬉戲莫相忘。出門登車去。涕落百餘行。府吏馬在前。新婦車在后。隱隱何甸甸。俱會大道口。下馬入車中。低頭共耳語。誓不相隔卿。且暫還家去。吾今且赴府。不久當還歸。誓天不相負。新婦謂府吏。感君區區懷。君既若見錄。不久望君來。君當作磐石。妾當作蒲葦。蒲葦紉如絲。磐石無轉移。我有親父兄。性行暴發雷。恐不任我意。逆以煎我懷。舉手長勞勞。二情同依依。入門上家堂。進退無顏儀。阿母大拊掌。不圖子自歸。十三教汝織。十四能裁衣。十五彈箜篌。十六知禮儀。十七遣汝嫁。謂言無誓違，汝今無罪過。不迎而自歸。蘭芝慚阿母。兒實無罪過。阿母大悲摧。還家十餘日。縣令遣媒來。雲有第三郎。窈窕世無雙。年始十八九。便言多令才。阿母謂阿女。汝可去應之。阿女含淚答。蘭芝初還時。府吏見丁寧。結誓不別離。今日違情義。恐此事非奇。自可斷來信。徐徐更謂之。阿母白媒人。貧賤有此女。始適還家門。不堪吏人婦。豈合令郎君。幸可廣問訊。不得便相許。媒人去數日。尋遣丞請還。說有蘭家女。承籍有宦官。雲有第五郎。嬌逸未有婚。遣丞為媒人。主簿通語言。直說太守家。有此令郎君。既欲結大義。故遣來貴門。阿母謝媒人。女子先有誓。老姥豈敢言。阿兄得聞之。悵然心中煩。舉言謂阿妹。作計何不量。先嫁得府吏。后嫁得郎君。否泰如天地。足以榮汝身。不嫁義郎體。其住欲何雲。蘭芝仰頭答。理實如兄言。謝家事夫婿。中道還兄門。處分適兄意。那得自任專。雖與府吏要。渠會永無緣。登即相許和。便可作婚姻。媒人下床去。諾諾復爾爾。還部白府君。下官奉使命。言談大有緣。府君得聞之。心中大歡喜。視歷復開書。便利此月內。六合正相應。良吉三十日。今已二十七。卿可去成婚。交語速裝束。絡繹如浮雲。青雀白鵠舫。四角龍子幡。婀娜隨風轉。金車玉作輪。躑躅青驄馬。流蘇金縷鞍。齎錢三百萬。皆用青絲穿。雜彩三百疋。交用市鮭珍。從人四五百。鬱郁登郡門。阿母謂阿女。適得府君書。明日來迎汝。何不作衣裳。莫令事不舉。阿女默無聲。手巾掩口啼。淚落便如瀉。移我琉璃榻。出置前窗下。左手持刀尺。右手執綾羅。朝成綉夾裙。晚成單羅衫。晻晻日欲暝。愁思出門啼。府吏聞此變。因求假暫歸。未至二三里。摧藏馬悲哀。新婦識馬聲。躡履相逢迎。悵然遙想望。知是故人來。舉手拍馬鞍。嗟嘆使心傷。自君別我后。人事不可量。果不如先願。又非君所詳。我有親父母。逼迫兼弟兄。以我應他人。君還何所望。府吏謂新婦。賀卿得高遷。磐石方且厚。可以卒千年。蒲葦一時紉。便作旦夕間。卿當日勝貴。吾獨向黃泉。新婦謂府吏。何意出此言。同是被逼迫。君爾妾亦然。黃泉下相見。勿違今日言。執手分道去。各各還家門。生人作死別。恨恨那可論。念與世間辭。千萬不復全。府吏還家去。上堂拜阿母。今日大風寒。寒風摧樹木。嚴霜結庭蘭。兒今日冥冥。令母在后單。故作不良計。勿復怨鬼神。命如南山石。四體康且直。阿母得聞之。零淚應聲落。汝是大家子。仕宦于台閣。慎勿為婦死。貴賤情何薄。東家有賢女。窈窕艷城郭。阿母為汝求。便復在旦夕。府吏再拜還。長嘆空房中。作計乃爾立。轉頭向戶里。漸見愁煎迫。其日牛馬嘶。新婦入青廬。庵庵黃昏后。寂寂人定初。我命絕今日。魂去屍長留。攬裙脫絲履。舉身赴清池。府吏聞此事。心知長別離。徘徊顧樹下。自掛東南枝。兩家求合葬。合葬華山傍。東西植松柏。左右種梧桐。枝枝相覆蓋。頁頁相交通。中有雙飛鳥。自名為鴛鴦。仰頭相向鳴。夜夜達五更。行人駐足聽。寡婦起彷徨。多謝後世人。戒之慎勿忘。（○玉台新詠一、《樂府詩集》七十三、古樂府十並作焦仲卿妻。《詩紀》七。又《類聚》三十二引徊、衣、詩、移、息、遲、為、光、囊、繩十韻。吳棫韻補九引區、由二韻。韻補一引專、辛二韻及鞍、穿二韻。○逯案。新婦初來時下。《詩紀》有小姑始扶床。今日被驅遣二句。此後人所妄增。草堂詩箋三十五引此詩尚直作新婦初來時。小姑如我長。且始扶床之小姑。三二年後亦不能與蘭芝等長。又雜彩三百疋。交用市鮭珍。按作用者是。錢與雜彩皆是貨幣。故下言交用也。作廣者。後人不諳幣制故妄改。）

【枯魚過河泣】

　　枯魚過河泣。何時悔復及。作書與魴鱮。相教慎出入。（○《樂府詩集》七十四。《文選》補遺三十四。廣《文選》十二。《詩紀》七。）

【樂府】

　　行胡從何方。列國持何來。氍毹五木香。迷迭艾納及都梁。（《類聚》作良。○《樂府詩集》七十七。《御覽》九百八十二。）

　　《詩紀》七。文《類聚》八十一引香、良二韻。萬花各三十二引香、良二韻。

【離歌】〖《詩紀》作雜歌。注云。一作離歌。〗

　　晨行梓道中。梓葉相切磨。與君別交中。繣如新縑羅。裂之有餘絲。吐之無還期。（○《樂府詩集》八十四。《詩紀》七。）

【箜篌謠】

　　結交在相知。骨肉何必親。甘言無忠實。世薄多蘇秦。從風暫靡草。寶貴上升天。不見山巔樹。摧扤下為薪。豈甘井中泥。上出作埃塵。（文苑作時至出作塵。《詩紀》雲。一雲時至出作塵。○文苑英華二百十失名。次梁劉孝威后。《樂府詩集》八十七作無名氏。又《御覽》四百六作古歌辭。引親、秦二韻。）

【猛虎行】

　　飢不從猛虎食。暮不從野雀棲。野雀安無巢。遊子為誰驕。（○《樂府詩集》三十一。《文選》二十八猛虎行注。《文選》三十雜詩注。《詩紀》七。）

【同上】

　　少年惶且怖。伶亻甹到他鄉。（○《文選》十六寡婦賦注。）

　　稟氣有豐約。受形有短長。（○《文選》五十謝靈運傳論注。）

【上留田行】

　　出是上獨西門。三荊同一根生。一荊斷絕不長。兄弟有兩三人。塊摧獨貧。（○《文選》二十八豫章行注。）

【同上】

　　里中有啼兒。似類親父子。回車問啼兒。慷慨不可止。（○《樂府詩集》三十八上留田行注。《詩紀》七。）

【古八變歌】

　　〖選詩拾遺曰：古歌有八變、九曲之名。未詳其義。李尤九曲歌曰：年歲晚暮時已斜。安得壯士挽日車。傅玄九曲歌曰：歲暮景邁群光絕。安得長繩系白日。全篇無傳。獨八變僅存。樂府諸書亦不收也。○逯案。此詩可疑。〗

　　北風初秋至。吹我章華台。浮雲多暮色。似從崦嵫來。枯桑鳴中林。緯絡響空階。翩翩飛蓬征。愴愴遊子懷。故鄉不可見。長望始此回。（○選詩拾遺。古詩類苑四十五。《詩紀》七。又《御覽》二十五引台、來二韻。）

【古歌】

　　上金殿。著玉樽。延貴客。入金門。入金門。上金堂。東廚具餚膳。椎牛烹豬羊。主人前進酒。彈瑟為清商。投壺對彈棋。博奕並復行。朱火颺煙霧。博山吐微香。清樽發朱顏。四坐樂且康。今日樂相樂。延年壽千霜。（○選詩拾遺。古詩類苑四十五。《詩紀》七。又《類聚》七十四引樽、門、堂、羊、商、行六韻。）

【古歌】

　　秋風蕭蕭愁殺人。出亦愁。入亦愁。座中何人誰不懷憂。令我白頭。胡地多飈風。樹木何修修。離家日趨遠。衣帶日趨緩。心思不能言。腸中車輪轉。（○選詩拾遺。古詩類苑四十五。《詩紀》七。又《御覽》二十五作古樂府歌。所引缺憂、頭二韻。《文選》二十三七哀詩注作古詩。引憂、頭、二韻。○逯案。此歌與前悲歌當為同篇殘文。）

【艷歌】

　　今日樂上樂。相從步雲衢。天公出美酒。河伯出鯉魚。青龍前鋪席。白虎持榼壺。南斗工鼓瑟。北斗吹笙竽。姮娥垂明璫。織女奉瑛琚。蒼霞揚東謳。清風流西歈。垂露成帷幄。奔星扶輪輿。（○選詩拾遺。古詩類苑三十三。《詩紀》七。又《御覽》五百三十九作古艷詩。引從、魚、壺、竿四韻。）

【古咄唶歌】

　　棗下何攢攢。榮華各有時。棗欲初赤時。人從四邊來。棗適今日賜。誰當仰視之。（○《文選》十八笙賦注。《詩紀》七。）

【古胡無人行】

　　望胡地。何嶮。斷胡頭。脯胡臆。（○《御覽》八百。）

【古步出夏門行】

　　白骨不復。疫癘流行。（○《文選》二十關中詩注。）

　　市朝易人。千載墓平。（○《文選》二十八門有車馬客詩注、三十和伏武昌詩注。）

　　行行復行行。白日薄西山。（○《文選》二十七從軍詩注。）

【古新成安樂宮】

　　般鼓鐘聲。盡為鏗鏘。（○《文選》十七舞賦注。）

【視刀釒睘歌】〖《文選》補遺雲。亦入樂府。〗

　　常恨言語淺。不如人意深。今朝兩相視。脈脈動人心。（○《文選》補遺三十五。廣《文選》十四。○逯案。《文選》補遺此篇置漢悲歌后。而趙整酒德歌前。殆以為漢歌乎。）

【古樂府罩辭】

　　罩初何得。端來得鮒。小者如手。大者如履。孝子持歸遺我公姬。（詩乘作姥。）安得此魚。適與罩迕。從今以後。但當求鮒。（○《御覽》九百三十七。）

【雞鳴歌】

　　〖樂府雲。樂府廣題曰：漢有雞鳴衛士。主雞唱宮外。舊儀。宮中與台並不得畜雞。晝漏盡。夜漏起。中黃門持五夜。甲夜畢傳乙。乙夜畢傳丙。丙夜畢傳丁。丁夜畢傳戊。戊夜是為五更。未明三刻。雞鳴衛士起唱。晉太康地記曰：後漢固始、鮦陽、公安、細陽四縣衛士習此曲。于關下歌之。今雞鳴歌是也。然則此歌蓋漢歌也。〗

　　東方欲明星爛爛。汝南晨雞登壇喚。曲終漏盡嚴具陳。月沒星稀天下旦。千門萬戶遞魚鑰。宮中城上飛烏鵲。（○《樂府詩集》八十三。○逯案。漢七言詩率句句用韻。今此第三句不韻。似經後人竄改。）

【古艷歌】

　　孔雀東飛。苦寒無衣。為君作妻。中心惻悲。夜夜織作。不得下機。三日載批。尚言吾遲。（○《御覽》八百二十六。

　　逯案。古詩為焦仲卿作即繼承此歌。）

【同上】〖《詩紀》作古詩。〗

　　行行隨道。經歷山陂。馬啖柏頁。人啖柏脂。不可常飽。聊可遏飢。（○藝文《類聚》八十八。《御覽》四百八十六。草堂詩箋十六空囊詩注。《詩紀》十。又《御覽》九百五十三木部松引脂、飢二韻。）

【同上】

　　煢煢白兔。東走西顧。衣不如新。人不如故。（○《御覽》六百八十九、九百七。）

【同上】

　　蘭草自生香。生於大道傍。十月鉤簾起。並在束薪中。（○匡謬正俗七。升庵詩話蘭草條。《詩紀》十作古樂府。）

　　秋霜白露下。桑葉郁為黃。（○《御覽》十四。）

【同上】

　　白鹽海東來。美豉出魯門。（○《書鈔》百四十六。《御覽》八百五十五。）

【同上】

　　居窮衣單薄。腸中常苦飢。（○《文選》二十七善哉行注。）

【古樂府詩】

　　請說劍。駿犀標首。玉琢中央。六一所善。王者所杖。帶以上車。如燕飛揚。（○《書鈔》百二十二。）

【同上】

　　鑿石見火能幾時。（○《文選》二十六河陽詩注。）

【古樂府】

　　東家公。字仲春。柱一鳩。杖{倵足}唇。（○玉燭寶典正月孟春第一。）

【同上】

　　布穀鳴。農人驚。（○玉燭寶典二月仲春第二。）

【同上】

　　啄木高飛乍低仰。摶樹林藪著榆桑。低足頭啄劚如劚。飛鳴相驟聲如篁。（○玉燭寶典五月仲夏第五。）

【同上】

　　豹則虎之弟。鷹則鷂之兄。（○《御覽》九百二十六。）

【同上】

　　天寒知被薄。憂思知夜長。（○《御覽》七百七。）

【同上】

　　琉璃琥珀象牙槃。（○《御覽》七百五十八。）

【古妍歌】

　　妍歌展妙聲。發曲吐令辭。（○《文選》四十六曲水詩序注。）

【樂府歌】

　　集會高堂上。長彈箜篌。（○《書鈔》一百十。）

【樂府歌】

　　春酒甘如醴。秋醴清如華。（○《書鈔》百四十八。）

【《漢書》歌】

　　上蓬萊。咀瓊英。（○《文選》五吳都賦劉淵林注。）

【古歌】

　　田中菟絲。何嘗可絡。道邊燕麥。何嘗可獲。（○《御覽》九百九十四。）

【同上】

　　長笛續短笛。願陛下保壽無極。（事類賦只作長笛短笛。保壽無極。○《書鈔》百十一。《御覽》五百八十。事類賦笛賦注。）

【同上】

　　大憂摧人肺肝心。（○《文選》二十一三良詩注。）

【同上】

　　流塵生玉匣。（○《御覽》七百十三。）

【歌】

　　濯龍望如海。河橋渡似雷。（○《文選》三東京賦薜綜注引洛陽圖經。）

【茂陵中書歌】

　　都孋桂英。美芳鼓行。（○《漢書》禮樂志臣瓚注引。）

【有所思】

　　有所思。思昔人。曾閔二子善養親。和顏色。奉晨昏。至誠烝烝通神明。（○宋范晞文對床夜語三。○逯案。此歌似非漢作。姑錄存之。）

【古博異辯游】

　　眾星累累如連貝。江河四海如衣帶。（○《文選》二十四贈顧交阯公真詩注。）

【古董逃行】

　　年命冉冉我遒。零落下歸山丘。（○漢魏詩乘補遺。）

【古樂府】

　　青天含翠彩。素日揚清暉。（○漢魏詩乘補遺。）

【古歌】

　　金荊持作枕。紫荊持作床。（○漢魏詩乘補遺。）

【古歌】

　　高田種小麥。終久不成穗。男兒在他鄉。焉得不憔悴。（○齊民要術二注引泛勝之書。《詩紀》十。又《爾雅》翼一引泛勝之書引穗一韻。）

全漢詩卷十一

【琴曲歌辭】

【琴操】

　　〖琴操。後漢蔡邕撰集。以平津館本為最善。署曰漢前議郎陳留蔡邕伯喈撰。書中所載。除鹿鳴等五歌詩為詩經詩外。十二操九引間雜弄二十一章等。皆兩漢琴家擬作。其中如雉朝飛操。西漢揚雄尚未之見。河間雜弄亦自漢河間國樂人所制。更以聶政刺秦王對照武梁祠像。尤證琴操有後漢之作。《詩紀》以霍將軍歌屬霍去病。以怨曠思惟歌屬之昭君。以其餘系之周秦。皆非是。今一律編入兩漢歌辭。又今本琴操間有後人所增。如思歸引一歌。西晉初尚未流傳。故石崇序此曲有弦無歌。今此歌辭明為後人所作。隋志雲。琴操三卷。晉廣陵相孔衍撰。據此。舊本琴操累經增添可知也。又如岐山操。《樂府詩集》以韓愈歌辭為首。明郭氏所見尚無古辭。此所謂古辭。實出琴苑要錄。凡此皆不可不辨。今采琴操各曲之有歌辭並能確定為漢作者。錄之如下。〗

【將歸操】

　　〖將歸操者。孔子之所作也。趙簡子循執玉帛以聘孔子。孔子將往。未至。渡狄水。聞趙殺其賢大夫竇鳴犢。喟然而嘆之曰：夫趙之所以治者。鳴犢之力也。殺鳴犢而聘余。何丘之往也。夫燔林而田。則麒麟不至。復巢破卵。則鳳皇

　　不翔。鳥獸尚惡傷類。而況君子哉。於是援琴而鼓之雲。○逯案。今本乃據大周正樂載入敘文。未知與琴操原文是否相合。又今本所載四言歌辭翱翔于衛。復我舊居。從我所好。其樂只且。乃《孔叢子》鄹操之末章。與酈道元所見不同。今錄酈氏所見者。〗

　　狄之水兮風揚波。船楫顛倒更相加。歸來歸來胡為斯。（○琴操上。朱文公校昌黎先生集注。又水經河水注五引波、加二韻。《御覽》五百七十八引大周正光有序無辭。）

【陬操】〖附〗

　　〖《史記》孔子世家曰：孔子聞竇鳴犢、舜華之死也。臨河而嘆。乃還息乎陬鄉。作為陬操以哀之。《孔叢子》曰：趙簡子使聘。夫子將至焉。及河。聞鳴犢與竇犨之見殺也。回輿而旋之衛。使鄹。遂為操曰：〗

　　周道衰微。禮樂陵遲。文武既墜。吾將焉歸。週遊天下。靡邦可依。鳳鳥不識。珍寶梟鴟。眷然顧之。慘然心悲。巾車命駕。將適唐都。黃河洋洋。攸攸之魚。臨津不濟。還轅息鄹。傷予道窮。哀彼無辜。翱翔于衛。復我舊廬。從我所好。其樂只且。（○《孔叢子》記問篇。又《樂府詩集》五十八引后四句作將歸操。《詩紀前集》四作息鄹操。○逯案。《史記》之前。陬操一曲。蓋有弦無辭。孔業子乃托為此歌。《樂府詩集》以末尾四句當將歸操。是郭茂倩所見琴操。又與北朝傳本不同。又孔子《家語》稱孔子臨河不濟。還息于鄒。作槃操云云。然尚無歌辭。揚慎風雅逸篇雜湊四言六句。目為槃操。非是。）

【猗蘭操】

　　〖猗蘭操者。孔子所作也。孔子歷聘諸侯。諸侯莫能任。自衛反魯。過隱谷之中。見薌蘭獨茂。喟然嘆曰：夫蘭當為王者香。今乃獨茂。與眾草為伍。譬猶賢者不逢時。與鄙夫為倫也。乃止車援琴鼓之云云。自傷不逢時。托辭于薌蘭雲。〗

　　習習谷風。以陰以雨。之子于歸。遠送於野。何彼蒼天。不得其所。逍遙九州。無有定處。世人暗蔽。不知賢者。年紀邁逝。一身將老。（○琴操上。《類聚》八十一。《御覽》九百八十三。《樂府詩集》五十八。朱文公校昌黎集注。又《御覽》五百七十八引大周正樂有序無辭。《詩紀前集》四。）

【龜山操】

　　〖龜山操者。孔子所作也。齊人饋女樂。季桓子受之。魯君閉門不聽朝。當此之時。季氏專政。上僣天子。下畔大夫。賢聖斥逐。讒邪滿朝。孔子欲諫不得。退而望魯。魯有龜山蔽之。譬季氏于龜山。托勢位於斧柯。季氏專政猶龜山之蔽魯也。傷政道之陵遲。閔百姓不得其所。欲誅季氏而力不能。於是援琴而歌雲。〗

　　予慾望魯兮龜山蔽之。手無斧柯。奈龜山何。（○琴操上。朱文公校昌黎先生集龜山操注。《御覽》五百七十八引大周正樂有序無辭。《詩紀前集》四。）

【越裳操】〖《詩紀》雲。琴操作越嘗操。〗

　　〖越裳操者。周公之所作也。周公輔相成王。成文王之王道。天下太平。萬國和會。江黃納貢。越裳重九譯而來獻白雉。執贄曰：吾君在外國也。頃無迅風暴雨。意者中國有聖人乎。故遣臣來。周公於是仰天而嘆之。乃援琴而鼓之。其章曰云云。遂受之獻于文王之廟。〗

　　于戲嗟嗟。非旦之力。乃文王之德。（《詩紀》力德下皆有也字。注云。一無二也字。○琴操上。《樂府詩集》五十七。朱文公校昌黎先生集注。《御覽》五百七十八引大周正樂有序無辭。《詩紀前集》四。）

【拘幽操】

　　〖拘幽操者。文王拘於羑里而作也。文王備修道德。百姓親附。文王有二子。周公、武王。皆聖。是時崇侯虎與文王列為諸侯。德不能及文王。常嫉妒之。乃譖文王于紂曰：西伯昌。聖人也。長子發。中子旦。皆聖人也。三聖合謀。將不利於君。君其慮之。紂用其言。乃囚文王于羑里。擇日欲殺之。於是文王四臣。太顛、閎夭、散宜生、南宮適之徒。在見文王。文王為矉反目者。紂之好色也。柎桴其腹者。言欲得奇寶也。蹀躞其足者。使疾迅也。於是乃周流海內。經歷風土。得美女二人、水中大貝、白馬朱鬛。以獻于紂。陳于中庭。紂見之。仰天而嘆曰：嘻哉。此誰寶。散宜生趨而進曰：是西伯之寶。以贖刑罪。紂曰：于寡人何其厚也。立出西伯。紂謂宜生。譖岐侯者。長鼻決耳也。宜生還以狀告文王。乃知崇侯譖之。文王在羑里時。演八卦以為六十四卦。作郁厄之辭。困於石。據于蒺藜。乃申憤以作歌曰：〗

　　殷道溷溷浸濁煩兮。朱紫相合不別分兮。迷亂聲色信讒言兮。炎炎之虐使我愆兮。幽閉牢阱由其言兮。無辜桎梏誰所宣兮。進我四人憂勤勤兮。得此珍玩且解大患兮。倉皇迤命遺后昆兮。作此象變兆在昌兮。欽承祖命天不喪兮。遂臨下土在聖明兮。討暴除亂誅逆王兮。（○琴操上。《御覽》五百七十一引古今樂錄。續古文苑四。《詩紀前集》四。又《類聚》十二、《御覽》八十四、樂府五十七俱引煩、分、言、愆、言、勤六韻。朱文公校昌黎集注引琴錄煩、分、言、愆、言、勤六韻。）

【岐山操】

　　〖逯案。此歌乃宋以後人所擬。郭茂倩尚未之見。今故從略。〗

【履霜操】

　　〖履霜操者。尹吉甫之子伯奇所作也。吉甫。周上卿也。有子伯奇。伯奇母死。吉甫更娶后妻。生子曰伯封。乃譖伯奇于吉甫曰：伯奇見妾有美色。然有欲心。吉甫曰：伯奇為人慈仁。豈有此也。妻曰：試置妾空房中。君登樓而察之。后妻知伯奇仁孝。乃取毒蜂綴衣領。令伯奇綴之。伯奇前持之。吉甫大怒。放伯奇於野。伯奇編水荷而衣之。采楟花而食之。清朝履霜。自傷無罪見逐。乃援琴而鼓之曰云云。宣王出遊。吉甫從之。伯奇乃作歌。以言感之於宣王。宣王聞之曰：此孝子之辭也。吉甫乃求伯奇於野而感悟。遂射殺后妻。〗

　　履朝霜兮采晨寒。考不明其心兮聽讒言。孤恩別離兮摧肺肝。何辜皇天兮遭斯愆。痛歿不同兮恩有偏。誰說顧兮知我冤。（○琴操上。《世說》新語言語篇注。《文選》十八長笛賦注。《初學記》二。《白帖》六。《御覽》十四、五百十一引並有序無辭。《樂府詩集》五十七。朱文公校昌黎集注引古我府解題。《詩紀前集》四。○逯案。《後漢書》黃瓊傳注引《說苑》曰：王國子前母子伯奇。後母子伯封。後母欲其子立為太子。說王曰：伯奇好妾。王不信。其母曰：令伯奇於後園。妾過其旁。王上台視之。即可知。王如其言。伯奇入園。後母取蜂十數置單衣中。過伯奇邊曰：蜂螫我。伯奇就衣中取蜂殺之。王遙見之。乃逐伯奇也云云。據此西漢初年。始有與琴操本事相同之故事。然尚無琴曲這事。水經江水注引揚雄琴清英曰：尹吉甫子伯奇。至孝。後母譖之。自投江中。衣苔帶藻。忽夢見水仙。賜其美葯。思惟養親。揚聲悲歌。船人聞之而學之。吉甫聞船人之聲。疑似伯奇。援琴作子安之操云云。據此伯奇故事雖演為琴曲。與本操亦相異。又後漢王充《論衡》書虛篇、趙岐孟子注。均謂伯奇流放。作小弁之詩。可見後漢前期。伯奇故事亦尚未固定。至曹植貪惡鳥論引俗傳雲。吉甫后悟追傷伯奇。遂射殺后妻。而《世說》新語注引琴操謂伯奇作歌。以言感之。履霜操及共歌辭。始正式傳行於世。要這。此操至早為後漢時作品。）

【雉朝飛操】

　　〖雉朝飛操者。齊獨沐子所作也。獨沐子年七十無妻。出薪於野。見飛雉雄雌相隨。感之。撫琴而歌曰：○逯案。獨沐子。琴操序首作沐犢子。是也。《古今注》作牧犢子。〗

　　雉朝飛。鳴相和。雌雄群游于山阿。我獨何命兮未有家。時將暮兮可奈何。嗟嗟暮兮可奈何。（○琴操上。《樂府詩集》五十七。朱文公校昌黎集雉朝飛操注引《古今注》。《詩紀前集》四。又《類聚》九十、《御覽》九百十七引和、河二韻。○逯案。崔豹《古今注》曰：雉朝飛者。牧犢子所作也。齊處士。湣宣王時人。年五十無妻。出薪於野。見雉雌雄相隨而飛。意動心悲。乃仰天嘆。大聖在上。恩及草木鳥獸。而我獨不獲。因援琴而歌。以明自傷。其聲中絕。魏武帝宮人有盧女者。故冠軍將軍陰叔之妹。七歲入漢宮。學鼓琴。琴特鳴。異於諸妓。善為新聲。能為此曲云云。又據昌黎集注。原本《古今注》並載此歌辭。可見此操此歌即後漢末年之新聲。查揚雄琴清英曰：雉朝飛操者。衛女傅母之所作也。衛侯女嫁於齊太子。至中道。聞太子死。問傅母曰：何知。傅母曰：且往當喪。喪畢不肯歸。終之以死焉。傅母悔之。取女所自操琴。于冢上鼓之。忽有二雉俱出墓中。傅母撫雌雉曰：女果為雉耶。言未畢。俱飛而起。忽然不見。傅母悲痛。援琴作操。故曰雉朝飛。據此西漢末已有雉朝飛操。但其本事與琴操異。且無此歌也。）

【別鶴操】

　　〖別鶴操者。商陵牧子所作也。牧子娶妻五年。無子。父兄將欲為改娶。妻聞之。中夜驚起。倚戶悲嘯。牧子聞之。援琴鼓之云云。痛恩愛之永離。因彈別鶴以舒情。故曰別鶴操。后仍為夫婦。〗

　　將乖比翼兮隔天端。山川悠遠兮路漫漫。攬衣不寐兮食忘餐。（《詩紀》雲。《古今注》無三兮字。攬衣作攬衾。○敦煌石室唐寫修文殿《御覽》殘卷。《書鈔》百九。《類聚》九十六。《白帖》六、二十九。《御覽》九百十六有序無辭。朱文公校昌黎集別鶴操注。崔豹《古今注》。《樂府詩集》五十八引《古今注》。《詩紀前集》四。○逯案。今本琴操有敘無辭。蓋此書乃後人輯綴而成。故致遺漏。今據《古今注》及《樂府詩集》補入之。）

【列女引】

　　〖列女引者。楚莊王妃樊姬之所作也。庄王愛幸樊姬。不敢專席。飾眾妾使更侍王。以廣繼嗣。庄王一日罷朝而晏。樊姬問故。王曰與賢相語。姬問為誰。曰：虞丘子。樊姬曰：妾幸得侍王。非不欲專貴擅愛也。以為傷王之義。故所進與王同位者數人矣。今虞丘子為相。未嘗進一賢。安得為賢。明日。王以樊姬語告虞丘子。稽首辭位而進孫叔敖。樊姬自以諫行志得。作列女引曰：〗

　　忠諫行兮正不邪。眾妾誇兮繼嗣多。（○琴操上。○逯案。渚宮舊事雲。庄王無子。愛幸樊姬。後宮不得進御。姬言于王曰：妾以卑微之身。明不足以自照。善不足以補過。後宮出入十年矣。寢專寵。眾妾不進。繼嗣不孳。王有偏施之過。妾有專愛之罪。此非大王全國之福。王善其言。使六姬更侍。有子六人。樊姬言從志得。援琴而歌曰：忠言信兮從正不邪。眾妾進兮繼嗣多云云。與琴操大同小異。又案。樊姬此事分見《列女傳》、《韓詩外傳》及《新序》等書。）

【貞女引】

　　〖貞女引者。魯漆室女所作也。漆室女倚柱悲吟而嘯。鄰人見其心之不樂也。進而問之曰：有滛心欲嫁之念耶。何吟之悲。漆室女曰：嗟乎。嗟乎。子無智不知人之甚也。昔者楚人得罪于其君。走逃。吾東家馬逸。蹈吾園葵。使吾終年不懨菜。吾西鄰失羊不還。請吾兄追之。霧濁水出。使吾兄溺死。終身無兄。政之所致也。吾憂國傷人。心悲而嘯。豈欲嫁哉。自傷懷結。而為人所疑。於是褰裳入山林之中。見女貞之木。喟然嘆息。援琴而弦歌以女貞之辭云云。遂自經而死。〗

　　菁菁茂木隱獨榮兮。變化垂枝含秀英兮。修身養行建令名兮。厥道不移善惡並兮。屈躬就濁世徹清兮。懷忠見疑何貪生兮。（○琴操上。《後漢書》盧植傳注。《樂府詩集》五十八作處女吟。又《詩紀前集》四。○逯案。《列女傳》魯漆室女傳與此本事同。然尚無所謂女貞之歌。而後漢紀劉陶改鑄大錢議曰：臣嘗誦詩至於鴻雁於野之勞。哀勤百堵之事。每喟爾長懷。中篇而嘆。近聽征夫劬勞之聲。甚於斯歌。是以追悟匹婦吟魯之憂。始於此乎云云。疑此歌後漢時已甚流行。又案。樂府于貞女引只引琴操敘語。未列歌辭。同卷處女吟下引琴操曰：處女吟。魯處女所作也。所列歌。即此菁菁茂木篇。查樂府同卷雙燕離下引琴集曰：獨處吟、流澌咽、雙燕離、處女吟四曲。其詞俱亡云云。據此菁菁茂木非處女吟。又梁簡文帝擬貞女引雲。南臨女貞樹。與琴操見女貞之木相合。並證菁菁茂木一歌應依琴操及琴苑要錄作貞女引。）

【辟歷】〖《詩紀》作霹靂〗引

　　〖辟歷引者。楚商樑子所作也。商樑子出遊九皋之澤。覽漸水之台。張罛置罟。周于荊山。臨曲池而漁。而疾風霄雹。雷電奄冥。天火四起。辟歷下臻。玄鶴翔其前。白虎吟其後。懼然而驚。謂其仆曰：今日出遊。豈非常之行耶。何其災變之甚也。其仆曰：孤虛設張。八宿相望。熒惑干角。五星失行。此國之變也。君其返國矣。於是商樑子歸其室。乃援琴而歌之。韻聲激發。象辟歷之聲。故曰辟歷引雲。〗

　　疾雨盈河。辟歷下臻。洪水浩浩滔厥天。鏗隆愧。隱隱闐闐。國將亡兮喪厥年。（原注。商梁當作莊王。聲之誤也。王有琴名繞樑。○琴操上。《書鈔》百五十二。《御覽》十三有序無辭。事類賦雷賦注。《詩紀前集》四。）

【箕山操】

　　〖箕山操。許由作也。許由者。古之貞固之士也。堯時為布衣。夏則巢居。冬則穴處。飢則仍山而食。渴則仍河而飲。無杯器。以手掬水而飲之。人見其無器。以一瓢遺之。由操飲畢。以瓢掛樹。風吹樹動。歷歷有聲。由以為煩擾。遂取捐之。以清節聞于堯。堯大其志。乃遣使以符璽禪為天子。於是許由喟然嘆曰：匹夫結志。固如盤石。采山飲河。所以養性。非以求祿位也。放發一優遊。所以安己不懼。非所以貪天下也。使者還。以狀報堯。堯知由不可動。亦已矣。於是許由以使者言為不善。乃臨河洗耳。樊堅見由主洗耳。問之。耳有何垢乎。由曰：無垢。聞惡語耳。堅曰：何等語者。由曰：堯聘吾為天子。堅曰：尊位。何為惡之。由曰：吾志在青雲。何乃劣為九洲伍長乎。於是樊堅方且飲牛。聞其言而去。恥飲于下流。於是許由名布四海。堯既殂落。乃作箕山之歌曰云云。許由死。遂葬于箕山。○逯案。此下為河間雜歌二十一章。今本所載。實為二十四則。合補遺計之且已三十。越出二十一章之數矣。細審二十四則中。如周太伯、文王思士、崔子渡河操等。皆不出琴操。乃輯家據古今樂錄移入者。應從刪。又如周金縢一則。

　　標為周公金縢。實敘成王思慕。又僅見太平《御覽》。或出於孔衍之書。應存疑。舍此四則不計。實存者為二十章。然今本琴操尚有補遺五則。其中如西狩獲麟一則。當屬於孔子厄篇。雍門周一則。已確知出於桓譚新新論。此外尚有伍員、孤鶼、甯戚等三則。以之合二十間。仍越出原二十一章之數也。此二十三章中。有歌辭者共十五篇。今一概列之本卷。又其中如莊周獨處吟一篇。據本文應從《詩紀》改為引聲歌。不得以二十一章中已逸之獨處吟目之也。〗

　　登彼箕山兮瞻望天下。山川麗崎。萬物還普。日月運照。靡不記睹。游放其間。何所卻慮。嘆彼唐堯。獨自愁苦。勞心九州。憂勤後土。謂余欽明。傳禪易祖。我樂如何。蓋不盼顧。河水流兮緣高山。甘瓜施兮棄綿蠻。高林肅兮相錯連。居此之處傲堯君。（君字原缺。從古今樂補。○琴操下。《御覽》五七一引古今樂錄。）

【文王受命】

　　〖受命者。謂文王受天命而王。文王以紂時為岐侯。躬修道德。執行仁義。百姓親附。是時紂為無道。刳肥斮涉。廢壞仁人。天統易運。諸侯瓦解。皆歸文王。其後有鳳皇銜書于文王之郊。文王以殷帝無道。虐亂天下。皇命已移。不得復久。乃作鳳皇之歌。其章曰：○逯案。《樂府詩集》作文王操。引琴操曰：紂為無道。諸侯皆歸文王。其後有鳳皇銜書于郊。文王乃作此歌。據此本篇以作文王操為是。〗

　　翼翼翱翔彼鸞皇兮。銜書來游以命昌兮。瞻天案圖殷將亡兮。蒼蒼昊天始有萌兮。神連精合謀于房兮。與我之業望羊來兮。（○琴操上。《樂府詩集》五十七及《詩紀前集》四作文王操。又《類聚》十二、《御覽》八十四所引無末句。○逯案。孔子世家。孔子學鼓琴師襄子。十日不進。師襄子曰：可以益矣。孔子曰：丘已習其曲矣。未得其數也。有間曰：已習其數。可以益矣。孔子曰：丘未得其志也。有間曰：已習其志。可以益矣。孔子曰：丘未得其為人也。有間曰：有所穆然深思焉。有所怡然高望而遠志焉。曰：丘得其為人。黯然而黑。幾然而長。眼如望羊。心如王四國。非文王其誰能為此也。師襄子辟席再拜曰：師蓋雲文王操也云云。《韓詩外傳》、孔子《家語》所記與此略同。據此。前漢人所傳文王操。尚僅有弦無歌。是以桓譚新論謂文王操聲紛以擾。駭角震商。只從聲曲言之。又此歌望羊二字。沿襲《史記》、《家語》眼如望羊。乃以形容文王者。而《論衡》骨相篇雲。武王望陽。語增篇雲。武王之相。望羊而已。又白虎通聖人篇雲。武王望羊。是謂攝陽。盱目陳兵。天下富昌。是後漢時望羊之說已轉屬武王。與《史記》、《韓詩外傳》不同。今琴操言與我之業望羊來兮。或與我之業望羊來兮。明是文王希冀子發興集王叢之意。與後漢說同。與前漢說不同。可見歌辭為後漢人之所作也。又歌辭望羊來。來字與前韻不葉。疑當作來望羊三字。）

【思親操】

　　〖舜耕歷山。思慕父母。見鳩與母俱飛鳴相哺食。益以感思。乃作歌曰：〗

　　陟彼歷山兮崔嵬。有鳥翔兮高飛。瞻彼鳩兮徘徊。河水洋洋兮清冷。深谷鳥鳴兮嚶嚶。設罝張{罒員}兮思我父母力耕。日與月兮往如馳。父母遠兮吾將安歸。（○琴操下。《類聚》九十二、《御覽》九百二十一併引琴操。有序無辭。又《樂府詩集》五十七引古今樂錄。《詩紀前集》四。）

【儀鳳歌】

　　〖儀鳳歌者。周成王之所作也。成王即位。用周召、畢榮之屬。天下大治。殊方絕域。莫不蒙化。是以越裳獻雉。重譯來貢。太平之瑞。同時而應。麒麟游苑囿。鳳皇來舞于庭。頌聲並作。僉然大同。於是成王乃援琴而鼓之曰：○《樂府詩集》作神鳳操。《詩紀》同。〗

　　鳳皇翔兮于紫庭。余何德兮以感靈。賴先人兮恩澤臻。于胥樂兮民以寧。鳳皇來兮百獸晨。（孫貽讓曰：案晨當作震。震與振通謂振奮而舞也。○《類聚》九十九。《白帖》二十九。《初學記》三十。《御覽》九百十五。尚書摘洛戒。《宋書》二十七符瑞志。竹書紀年下。沈約注。樂府五十七引古今光錄。《御覽》五百七十八引大周正樂有序無辭。《詩紀前集》四。○逯案。鳳皇來兮百獸晨句。當是另一章起句。與上四句不是一篇。又案。尚書摘洛戒乃兩漢緯書。後漢何休曾為之作注。琴操襲用之。證其必出後漢。）

【龍蛇歌】

　　〖龍蛇歌者。介子綏所作也。晉公子重耳。與子綏俱亡。子綏割戎腕股。以救重耳。重耳復國。舅犯、趙衰俱蒙厚賞。子綏獨無所得。綏甚怨恨。乃作龍蛇之歌以感之。遂遁入山。其章曰云云。文公驚悟。即遣求得於綿山之下。使者奉節迎之。終不肯出。文公令燔山求之。火熒自出。子綏遂抱木而燒死。文公哀之流涕。歸。令民五月五日。不得舉發火。〗

　　有龍矯矯。遭天譴怒。捲逃鱗甲。來遁于下。志願不得。與蛇同伍。龍蛇俱行。周遍山野。龍遭飢餓。蛇割腓股。龍得升天。安厥房產。蛇獨抑摧。沈滯泥土。仰天怨望。惆悵悲苦。非樂龍伍。怪不盼顧。（○琴操下。玉燭寶典二引琴操。《詩紀前集》二。○逯案。介之推龍蛇歌共有六種。分別見於呂覽、《史記》、《說苑》、《新序》、《淮南子》注及琴操等。呂覽、《史記》、《說苑》為一系。皆言五蛇從龍。此自先秦傳流者。《新序》、《淮南子》注、琴操為一系。只言蛇龍相從。此則流行兩漢之新篇。呂覽、《史記》、《說苑》等篇已編入先秦。今于琴操龍蛇歌后。並附《新序》、《淮南子》注兩篇。又《樂府詩集》所載一首。與琴操辭相似。蓋抄琴集。今亦附入。）

【龍蛇歌】〖附〗

　　〖《新序》曰：晉文公返國。酌士大夫酒。召舅犯而將之。召艾陵而相之。授田百萬。介子推無爵齒而就位。觴三行。介子推奉觴而起曰云云。遂去而之介山之上。文公使人求之。不得。以謂焚其山宜出。及焚其山。遂不出而焚死。〗

　　有龍矯矯。將失其所。有蛇從之。周流天下。龍既入深淵。得其安所。蛇脂盡干。獨不得甘雨。（○《新序》節士篇。《樂府詩集》五十七。《詩紀前集》二。）

【龍蛇歌】〖附〗

　　〖《淮南子》注曰：介子。介推也。從晉公子重耳出奔翟。遭難絕糧。介子推割肌啖之。文公復國。賞從亡者。子推獨不及。故歌曰云云。龍以喻文公。蛇以自喻也。於是文公覺悟。求介子不得。而號泣之。〗

　　有龍矯矯。而失其所。有蛇從之。而啖其口。龍既升雲。蛇獨泥處。（○淮南說山訓許慎注。）

【龍蛇歌】〖附〗

　　〖琴集曰：士失志操。介子推所作也。一曰龍蛇歌。〗

　　有龍矯矯。遭天譴怒。三蛇從之。一蛇割股。二蛇入國。厚蒙爵士。餘有一蛇。棄于草莽。（○《樂府詩集》五十七。《詩紀前集》二。）

【芑梁妻歌】

　　〖芑梁妻歌者。齊邑芑梁殖之妻所作也。庄公襲莒。殖戰而死。妻嘆曰：上則無父。中則無夫。下則無子。外無所依。內無所倚。將何以立。吾節豈能更二哉。於是乃援琴而鼓之曰雲。曲終遂自投淄水而死。〗

　　樂莫樂兮新相知。悲莫悲兮生別離。哀感皇天兮城為隳。（琴操作墜。《水經注》作之墜。○琴操上。水經沭水注。《御覽》百九十二。《詩紀前集》四。○逯案。齊侯襲莒、杞梁死之事。見左襄二十三年傳。然左氏僅謂齊侯歸遇杞梁之妻于郊。使吊之。又禮記檀弓、《韓詩外傳》亦只載杞梁妻哭夫事。並無哭城與城崩之說。《列女傳》、《說苑》始謂杞梁死。其妻向城哭而城崩。今琴操既同此說。敘事亦與《列女傳》雷同。知歌辭之作。必在前漢以後也。又崔豹《古今注》謂杞梁妻歌乃杞梁妻妹明月所所作。與此當不同。）

【信立】〖《詩紀》作獻玉。〗退怨歌

　　〖卞和者。楚野民。常居山耕種。因得玉璞。以獻于楚懷王。懷王使樂正子占之。言非玉。王以為欺謾。斬其一足。懷王死。子平王立。和復抱其璞而獻之。平王復以為欺謾。斬其一足。平王死。子立為荊王。和復欲獻之。恐復見害。乃包其玉而哭荊山之中。晝夜不止。涕盡繼之以血。荊山為之崩。荊王遣問之。於是和隨使獻王。王使剖之。中果有玉。乃封和為陵陽侯。和辭不就而去。作退怨之歌曰：〗

　　悠悠沂水經荊山兮。精氣鬱泱谷嚴嚴兮。中有神寶灼明明兮。穴山采玉難為功兮。於何獻之楚先王兮。遇王暗昧信讒言兮。斷截兩足離余身兮。俯仰嗟嘆心摧傷兮。紫之亂朱粉墨同兮。空山歔欷涕龍鍾兮。天鑒孔明竟以彰兮。沂水滂沌流於汶兮。進寶得刑足離分兮。去封立信守休芸兮。斷者不續豈不冤兮。（○琴操下。《類聚》八十三。《樂府詩集》四十一。《詩紀前集》四。又《後漢書》孔融傳注引分、芸、冤三韻。《初學記》二十七引山、嚴、明、功四韻。《文選》二十五重贈盧諶詩注引山、功二韻。渚宮舊事一所引缺身一韻。○劉師培琴操補釋曰：案此以平王為懷王子。與史不合。韓非子和氏篇作以獻厲王。下言厲王薨。武王即位。又言武王薨。文王即位。《新序》雜事五同。惟文王作共王。疑所記當以韓非子為確。又曰：案沂水在魯。不得經荊山。沂乃沔字之訛也。《說文》雲。沔。沔水也。出武都沮縣東狼谷。東南入江。一曰入夏水。逯案。琴操本事多沿民間傳說。不斤斤於時地記載。既能謂平王為楚懷王子。亦可言魯水過荊山。不必作沂沔考訂也。）

【歸耕操】〖原作曾子歸耕。今從《詩紀》改。〗

　　〖歸耕者。曾子之所作也。曾子事孔子。十有餘年。晨覺。眷然念二親年衰。養之不備。於是援琴而鼓之曰：〗

　　歔欷歸耕來兮。安所耕歷山盤兮。以晏父母我心愽兮。（琴操無以上八字而有欽崟二字。○琴操下。風雅逸篇五。《詩紀前集》四。又《文選》十五思玄賦注引起首二句。）

【引聲歌】〖原作莊周獨處吟。今從《詩紀》。〗

　　〖莊周者。齊人也。篤學術。多所博達。進見方來。卻睹示發。是時齊湣王好為兵事。慣用干戈。莊周儒士。不合於時。自以不用。行欲避亂。自隱於山嶽。後有達莊周于湣王。遣使齎金百鎰。聘以相位。周不就。使者曰：金至寶。相尊官。何辭之為。周曰：君不見夫郊祀之牛。衣之以朱彩。食之以禾粟。非不樂也。及其用時。鼎鑊在前。刀俎在后。當此之時。雖欲還就孤犢。寧可得乎。周所以飢不求食。渴不求飲者。但欲全身遠害耳。於是重謝。使者不得已而去。復引聲歌曰：〗

　　天地之道。近在胸臆。呼噏精神。以養九德。渴不求飲。飢不索食。避世守道。志潔如玉。卿相之位。難可直當。嚴嚴之石。幽而清涼。枕塊寢處。樂在其央。寒涼固回。可以久長。（○琴操下。《詩紀前集》二。又《文選》三十八薦譙元彥表注引玉一韻。《御覽》五百七十一引古今樂錄。）

【霍將軍歌】

　　〖霍將軍歌者。霍去病之所作也。去病為討寇校尉。為人少言。勇而有氣。使擊匈奴。斬首兩千。后六齣。斬首十餘萬級。益封萬五千戶。秩祿與大將軍等。於是志得意歡。乃援琴而鼓之曰：〗

　　四夷既獲諸夏康兮。國家安寧樂無央兮。載戢干戈弓矢藏兮。麒麟來臻鳳皇翔兮。與天相保永無疆兮。親親百年各延長兮。（○琴操下。《樂府詩集》六十。范唏文對床夜語一、廣《文選》十四俱作琴歌。《詩紀》二。○逯案。《樂府詩集》曰：案琴操有霍將軍渡河歌。去病所作也。因據古今樂錄著錄此歌。蓋以此當霍將軍渡河歌也。又此敘今本琴操與古今樂錄略同。惟多誤字。今直鈔樂錄。）

【怨曠思惟歌】

　　〖王昭君者。齊國王穰女也。昭君年十七時。顏色皎潔。聞於國中。穰見昭君端正閑麗。未嘗窺看門戶。以其有異於人。求之皆不與。獻于孝元帝。以地遠既不幸納。叨備後宮。積五六年。昭君心有怨曠。偽不飾其形容。元帝每歷後宮。疏略不過其處。后單于遣使者朝賀。元帝陳設倡樂。乃令後宮妝出。昭君怨恚日久。不得侍列。乃更修飾。善妝盛服。形容光輝而出。俱列坐。元帝謂使者曰：單於何所願樂。對曰：珍奇怪物。皆悉自備。惟婦人醜陋。不如中國。帝乃問後宮。欲一女賜單于。誰能行者起。於是昭君喟然越席而前曰：妾幸得備在後宮。粗丑卑陋。不合陛下之心。誠願得行。時單于使者在旁。帝大驚悔之。不得復止。良久太息曰：朕已誤矣。遂以與之。昭君至匈奴。單于大悅。以為漢與我厚。縱酒作樂。遣使者報漢。送白璧一雙、駿馬十匹、胡地珠寶之類。昭君恨帝始不見遇。心思不樂。心念鄉土。乃作怨曠思惟歌曰云云。昭君有子曰世違。單于死。子世違繼立。凡為胡者。父死妻母。昭君問世違曰：汝為漢也。為胡也。世違曰：欲為胡耳。昭君乃吞葯自殺。單于舉葬之。胡中多白草。而此冢獨青。〗

　　秋木萋萋。其葉萎黃。有鳥爰止。集於苞桑。養育毛羽。形容生光。既得升雲。獲幸帷房。離宮絕曠。身體摧藏。志念抑沉。不得頡頏。雖得餧食。心有徊徨。我獨伊何。改往變常。翩翩之燕。遠集西羌。高山峨峨。河水泱泱。父兮母兮。道里悠長。鳴呼哀哉。憂心惻傷。（○琴操下。《類聚》三十。《樂府詩集》五十九作昭君怨。廣《文選》九。《詩紀》二作怨詩。又《書鈔》百六引黃、桑、得三韻。《文選》二十八扶風歌注引藏一韻。《御覽》四百八十三引黃、常、羌、泱、長、傷六韻。五百七十一引黃、桑、房、藏、頏、常、羌、泱、傷九韻。○逯案。《書鈔》引此謂出《漢書》。恐誤。又昭君本入匈奴。而歌辭則謂遠集西羌。地理不合。後漢外患在羌。作者遂率筆及之也。）

【獲麟歌】

　　〖魯哀公十四年西狩。薪者獲麟。擊之。傷其左足。將示孔子。孔子道與相逢。見。俯而泣。抱麟曰：爾孰為來哉。孰為來哉。反袂拭



　　《類聚》四十三。《詩紀前集》一。又《書鈔》百二十八引三齊略記。錄骭韻一句。《御覽》六百九十一、九百三十六引半、骭二韻。○逯案。三齊略記謂康浪水在齊城西南。其下經甯戚飯牛歌。則作康浪者是。以人習知滄浪。故誤。）

　　出東門兮厲石斑。上有松柏青且蘭。鹿布衣兮縕縷。時不遇兮堯舜主。牛兮努力食細草。大臣在爾側。吾當與爾適楚國。（○淮南道應訓許慎注。《文選》十八嘯賦注引《淮南子》。《詩紀前集》一。○《詩紀》原注云。此首見劉向《別錄》。逯案。此說非是。蓋嘯賦甯子撿手而嘆息下注先引劉向《別錄》。次引《淮南子》及此歌。馮氏不察。故有此誤。）

　　南石粲。白石爛。短褐單衣長至骭。生不逢堯與舜禪。終日飼牛至夜半。長夜漫漫何時旦。（○《御覽》五百七十二引《淮南子》。）

【失題】

　　〖孔子游于隅山。見取薪而哭。長梓上有孤鶼。乃承而歌之云云。○逯案。此敘及左列歌辭出於類要。《詩紀》據之編入前集卷一。檢北堂《書鈔》所錄琴操逸文。與此敘文相合。僅隅山作臈山而已。可見類要所載即琴操無疑也。今據兩者合為一篇。〗

　　彼鳴鶼。在嚴山之唫。（○風雅逸篇五引類要。琴操補遺。《書鈔》一百六。○逯案。琴操補遺。又據《類聚》載琴操逸文雲。孔子游于泰山。見薪者哭甚哀。孔子問之。薪者曰：吾自傷故哀爾。當亦此篇之遺。）

【附】

【神人暢】

　　〖古今樂錄曰：堯郊天地祭神。座上有響誨堯曰：水方至為害。命子救之。堯乃作歌謝。謝希逸琴論曰：神人暢。堯帝所作。○逯案。桓譚新論曰：堯暢經逸不存。則此歌辭之不出前漢人手可知。今附此。〗

　　清庿穆兮承予宗。百僚肅兮于寢堂。醊禱進福求年豐。有在坐敕予為{宀吾}在玄中。欽哉昊天德不隆。承命任禹寫中宮。（○《樂府詩集》五十七。風雅逸篇一引琴操。《詩紀前集》四。）

【南風操】

　　〖風雅逸篇雲。琴操以為舜作。《詩紀》同。○古今樂錄曰：舜彈五弦之琴。作南風之詩。〗

　　反彼三山兮商岳嵯峨。天降五老兮迎我來歌。有黃龍兮自出於河。負書圖兮委蛇羅沙。案圖觀讖兮閔天嗟嗟。擊石拊韶兮淪幽洞微。鳥獸蹌蹌兮鳳凰來儀。凱風自南兮喟其增悲。（樂府誤作嘆。○《樂府詩集》五十七作南風歌。風雅逸篇一。《詩紀前集》四。）

【箕子操】〖一曰箕子吟。〗

　　〖古今樂錄曰：紂時箕子佯狂。痛宗廟之為墟。乃作此歌。後傳以為操。〗

　　嗟嗟紂為無道殺比干。嗟重複嗟。獨柰何。漆身為厲。被發以佯狂。今柰宗廟保。天乎天哉。欲負石自投河。嗟復嗟柰社稷何。（○《樂府詩集》五十七。《詩紀前集》四。）

【克商操】〖一曰武王伐紂。〗

　　〖古今樂錄曰：武王伐紂而作此歌。謝希逸琴論曰：克商操。武王伐紂時制。琴集曰：武王伐紂。武王自作也。〗

　　上告皇天兮可以行乎。（○《樂府詩集》五十七。《詩紀前集》四。）

【水仙操】

　　〖琴苑要錄曰：水仙操。伯牙之所作也。伯牙學琴于成連。三年而成。至於精神寂莫。情之專一。未能得也。成連曰：吾之學不能移人之情。吾師有方子春在樂海中。乃齎糧從之。至蓬萊山。留伯牙曰：吾將迎吾師。刺船而去。旬時不返。伯牙心悲。延頸四望。但聞海水汩沒。山林窅冥。群鳥悲號。仰天嘆曰：先生將移我情。乃援琴而作此歌。〗

　　翳洞渭兮流澌濩。舟楫逝兮仙不還。移形素兮蓬萊山。欽傷宮仙石還。（○《詩紀前集》四。○逯案。各書所引琴操僅載伯牙學琴事。不言有歌辭。《樂府詩集》輯錄古今琴曲亦不及此操。知琴苑要錄此辭乃後人依托也。）

【伯姬引】

　　〖琴苑要錄曰：伯姬引者。保母之所作也。伯姬。魯女也。為宋共公夫人。公薨。伯姬執節守貞。魯襄公三十年。宋宮災。伯姬在焉。有司請曰：火將至矣。伯姬曰：吾聞夫人夜出。不見傅母不下堂。逮乎火而死。共母自傷行遲。悼伯姬之遇災。援琴而歌曰：〗

　　嘉名潔兮行彌章。托節鼓兮令躬喪。欽何辜遇斯殃。嗟嗟柰何罹斯殃。（○《詩紀前集》四。○逯案。琴操有此引。但無歌辭。《樂府詩集》尚無著錄。此歌系後人依托。）

【思歸引】

　　〖琴苑要錄曰：思歸引者。衛女之所作也。昔衛侯有女。邵王聞其賢。請聘之。未至而王薨。太子欲留之。女不聽。拘於深宮。欲歸不得。援琴而歌。曲終縊而死。〗

　　涓涓泉水。流及於淇兮。有懷于衛。靡日不思。執節不移兮行不隳。砛軻何辜兮離厥菑。嗟乎何辜兮離厥菑。（○《詩紀前集》四。又風雅逸篇二引淇、思、隨、茨四韻。○逯案。晉石崇思歸引序曰：崇少有大志。晚節更樂放逸。因覽樂篇有思歸引。古曲有弦無歌。乃作樂辭云云。又琴操此引亦有序無歌。據此本篇顯系後人依托。）

【琴引】

　　〖琴苑要錄曰：琴引者。秦時屠門高之所作也。秦為無道。奢淫不制。征天下美女以充後宮。乃縱酒離宮。作戲倡優。宮女侍者千餘人。屠門高見宮女幼妙寵麗。於是援琴而歌之。作為離□之操。曲未及終。琴折柱摧。弦音不鳴。舍琴而更援他琴以續之曰：〗

　　酒坐俱勿往。聽吾琴之所言。舒長褎似舞兮乃褕袂何曼。奏章而卻逢兮願瞻心之所歡。借連娟之寒態兮假卮酒酌五般。泣喻而妖兮納其聲聲麗顏。長兮嘆曰騎。美人旖旎紛嬆。枻霜羅衣兮羽旄。夜褒圭玉珠參差。妙麗兮被雲髾。登高台兮望青挨。常羊啖還何厭兮歸來。（《詩紀》雲。字訛不可讀。俟再考正。○《詩紀前集》四。○逯案。琴操有琴引。其文雲。琴引者。秦時倡屠門高之所作也。秦時采天下美女以充後宮。幽愁怨曠。咸致災異。屠門高為之作琴引以諫焉云云。與琴苑要錄所言旨意不同。而此歌亦非諫辭。知必為琴操以後偽作也。）

【岐山操】

　　〖琴苑要錄曰：岐山操者。周太王之所作也。太王居邠。狄人攻之。事之以珠玉太馬皮幣。狄侵不止。問其所欲。得土地也。太王曰：土地所以養萬民也。吾不爭所用養而豁吾所養。遂策杖而去之。逾梁山而邑乎岐山。喟然嘆息。援琴而鼓之。〗

　　狄戎侵兮土地遷移。邦邑適於岐山。烝民不憂兮誰者知。嗟嗟柰何兮予命遭斯。（○琴操上。《詩紀前集》四。○逯案。《樂府詩集》五十七載韓愈岐山操而不著此歌。題注又引琴操曰：岐山操。周公為太王作也。是知唐宋之間此操尚有弦無辭。共序語與琴苑要錄亦不同。琴苑此歌必為後世依托無疑。又案。今本琴操曰：岐山操者。周太王之所作也。太王居豳。狄人攻之。仁恩惻隱。不忍流血。選練珍寶犬馬皮{敝巾}束帛與之。狄侵不上。問其所欲。得土地也。太王曰：土地者。所以養萬民也。吾將委國而去矣。二三子亦何患無君。遂杖策而出。逾乎梁而邑乎岐山。自傷德劣。不能化夷狄。為之侵。喟然嘆息。援琴而鼓之云云。其後即為歌辭。查此序文與樂府所引琴操不同。而全襲大周正樂之文。大周正樂乃唐時樂錄。不能以之代琴操。至於歌辭乃沿用琴苑要錄。據此今本琴操乃後世輯綴而成。已非書之原貌。不得據之謂岐山操為後漢前之作。）

【仙道】

【綏山謠】

　　〖《列仙傳》曰：葛由者。羌人也。周成王時。好刻木羊賣之。一旦。騎羊而入西蜀。蜀中王侯貴人追上綏山。隨之者不復還。皆得仙道。故里諺曰：〗

　　得綏山一桃。雖不得仙。亦足亦豪。（○《列仙傳》上。《搜神記》一。《類聚》九十四。御鑒九百二、九百六十七。《詩紀外集》一。）

【長安中謠】

　　〖《列仙傳》曰：陰生者。長安中渭橋下乞兒也。常止於市中乞。市人厭苦。以糞灑之。旋復在里中。衣不見污如故。長吏械收。繫著桎梏。而續在市中乞。又械欲殺之。乃去灑者之家。室自壞。殺十餘人。故長安中謠曰：〗

　　見乞兒與美酒。以免破屋之咎。（《御覽》作憂。○《列仙傳》下。《搜神記》一。《御覽》八百二十七。《詩紀外集》一。）

【里語】

　　〖洞冥記曰：太初三年。東方朔從西那汗國歸。得聲風木十枝獻帝。曰：臣已見此枝三過枯死而復生。豈汗折而已哉。里語曰：〗

　　年未半。枝不汗。（○別國洞冥記二。《御覽》九百五十三。）

【赤雀辭】

　　〖《列仙傳》曰：陶安公者六安鑄冶師也。數行火。火一旦散上行。紫色衝天。安公伏冶下求哀。須臾朱雀止冶上曰雲。至期。赤龍到。大雨。而安公騎之東南上。〗

　　安公安公。冶與天通。七月七日。迎汝以赤龍。（○《列仙傳》下。《搜神記》一。《類聚》七十八。《詩紀外集》一。）

【鬼神】

【崔少府女贈盧充詩】

　　〖《搜神記》曰：盧充者。范陽人。家西三十里有崔少府墓。充出獵。見一獐。逐之。忽見一里門如府舍。門中一鈴下。唱客前。充問之。答曰：少府府也。充進見少府。展姓名。酒炙數行。謂充曰：尊府君不以仆門鄙陋。近得書為君索小女婚。故相迎耳。便敕內令女郎妝嚴。立席頭共拜。三日畢。崔謂充曰：君可歸矣。女有娠。相若生男當以相還。敕外嚴車送客。充上車去。須臾至家。別後四年。三月三日。臨水戲。忽見二犢車近岸。充往開車后戶。見崔氏女與三歲男共載。女抱兒還充。又與金鋺。並贈《詩》曰云云。充取兒鋺及詩。忽不見車處。〗

　　煌煌靈芝質。光麗何猗猗。華艷當時顯。嘉異表神奇。含英未及秀。中夏罹霜萎。榮曜長幽滅。世路永無施。不悟陰陽運。哲人忽來儀。會淺離別速。皆由靈與祗。何以贈余親。金鋺可養兒。愛恩從此別。斷絕傷肝碑。（○《搜神記》十六。《世說》新語方正篇注引孔氏志怪。法苑珠林七十五引續神仙記。《詩紀外集》四。）

全漢詩卷十二

【古詩】

【詠譙君黃詩】

　　〖《華陽國志》曰：巴郡譙君黃。不事公孫述。述遣使齎藥酒懼之。君黃笑曰：吾不省葯乎。其子瑛納錢八百萬得免。國人作《詩》曰：〗

　　肅肅清節士。執德實固貞。違惡以授命。沒世遺令聲。（○《華陽國志》巴志。）

【傷三貞詩】

　　〖《華陽國志》曰：永初中。廣漢漢中羌反。虐及巴郡。有馬妙祈妻義。王元憒妻姬、趙蔓君妻華。執共姜之節。守一醮之禮。號曰三貞。遭亂兵迫匿。懼見拘辱。三人同時沉于西漢水而沒死。有黃鳥鳴其亡處。國人傷之。乃作《詩》曰：〗

　　間關黃鳥。爰集於樹。窈窕淑女。是綉是黼。惟彼綉黼。其心匪石。嗟爾臨川。邈不可獲。（○《華陽國志》巴志。）

【風巴郡太守詩】

　　〖《華陽國志》曰：漢安帝時。巴郡太守連失道。國人風之曰：〗

　　明明上天。下土是親。帝選元后。求定安民。孰可不念。禍福由人。願君奉詔。惟德日新。（《華陽國志》作親。○《華陽國志》巴志。）

【刺巴郡郡守詩】

　　〖《華陽國志》曰：孝桓帝時。河南李盛仲和。為巴郡守。貪財重賦。國人刺之曰：〗

　　狗吠何喧喧。有吏來在門。披衣出門應。府記欲得錢。語窮乞請期。吏怒反見尤。旋步顧家中。家中無可為。國民往從鄰貸。鄰人已言匱。錢錢何難得。令我獨憔悴。（○《華陽國志》巴志。鳴沙石室古籍業殘類書殘卷刺史門盧鵲條。鳴沙石室古籍業殘略出金籝縣令子男之篇第二十四庭鵲喧條。）

【思治詩】

　　〖《華陽國志》曰：漢末政衰。牧守自擅。巴郡民人思治。作《詩》曰：〗

　　混混濁沼魚。習習激清流。溫溫亂國民。業業仰前修。（○《華陽國志》巴志。）

【張公神碑歌】

　　〖張公神碑曰：惟和平元年五月。犁陽營謁者李君。畏敬公靈悃愊殷勤。作歌九章達李君□。頌公德芳。其辭曰：〗

　　綦水湯湯揚清波。東流□折□于河。□□□□□朝歌。縣以吉靜無穢瑕。公□守相駕蜚魚。往來悠忽遂熹娛。佑此兆民寧厥居。

　　出自綦□□□□。松柏郁茂蘭公□。□神往來乘浮雲。種德收福惠斯民。家饒戶富無□貧。畺界家靜和睦口。（當是鄰字）

　　朝歌盪陰及犁陽。三女所處各殊方。三門鼎列推其鄉。時攜甥幼歸候公。夫人□□□容□。□□□□饗□觴。穆風屑兮起壇旁。樂吏民兮永未央。

　　鹿呦呦兮□□庭。文樂樂兮□□□。飲清泉兮□□□。見□伏兮不駭驚。惟公德兮之所寧。上陵廟兮助三牲。天時和兮甘露冷。日番□兮無虧傾。

　　□□蜚兮朱鳥棲。□□榮兮鳴喈喈。 鵠剿兮乳徘徊。給御卵兮獻于西。惟公德兮之所懷。池水□兮釣台粲。四角樓兮臨深澗。魚岌岌兮踴躍見。振鱗尾兮游旰旰。時釣取兮給烹獻。惟公德兮之所衍。

　　栗蕭草兮藂鋪陳。新美萌兮香苾芬。蕙草生兮滿園田。競苔茗兮給萬錢。惟公德兮之所□。

　　門堂郁兮文耀光。公神赫兮坐東方。明暴視兮儼卬卬。夫人□女兮列在旁。陳君處北兮從官□。車騎駱驛兮交錯重。乘輗軺兮駕蜚龍。驂白鹿兮從仙僮。游北嶽兮與天通。

　　玄碑既立雙闕建兮。□□□□大路畔兮。亭長閽□□扞難兮。列種槐梓方茂爛兮。天下遠近□不見兮。公神日著聲洞遍兮。□□干巛傳億萬兮。（○《隸釋》三。又歐陽氏《集古錄》下引蜚、熹、居三韻。）

【李翊夫人碑嘆】

　　〖李翊夫人碑曰：歲在大淵獻。精魂奄昏。莫不嘆息涕零。逝而不返。子孫呱呱。嘆曰：〗

　　陰陽分兮鍾律滋。星月列兮有四時。神宓設兮萬姓熹。壽十二兮九九期。五三末兮衰在姬。秋髮兮春華殆。周公九兮成稱災。靡黃發兮蓋夭胎。卅有皇兮氣所裁。赴鴻淵兮逝不來。鳳延頸兮泣交頤。悲兮涕隕零。寐耿耿兮摧傷情。彼蒼天兮朔神靈。忡切剝兮年法榮。蘭茝亡兮喪芝英。誰不忉兮作偯聲。疇號兮鳴鶯鶯。杞之至兮感動城。陟四極兮升天庭。曰司命兮致不平。飛蜂兮豁仁良。魂魄孤兮獨煢煢。陳衤勺祠兮返所生。幽不見兮存厥井刂。嗟日遐兮適窅窅。（○《隸釋》十二。）

【郭輔碑歌】

　　〖先生郭輔碑曰：先生諱輔。字甫行。年五十有二。遇疾而終。邑人縉紳。刻石作歌。其辭曰：〗

　　寔惟先生。虢仲之裔。盛德遺祀。休矣亦世。孝友貞信。仁恕好惠。直己自求。不欲榮勢。綽綽令人。獲道之至。篤生七子。鍾天之祉。堂堂四俊。碩大婉敏。娥娥三妃。行追大姒。葉葉昆嗣。福祿茂止。克昌厥后。身去烈在。鐫石作歌。昭示萬祀。（○《隸釋》十二。）

【風雨詩】

　　日不顯目兮黑雲多。月不見視兮風非沙。從恣蒙水誠江河。州流灌注兮轉揚波。辟柱槙到忘相加。天門狹小路彭池。無因以上如之何。興詩教海兮誠難過。（○《漢晉西陲木簡彙編》二編，漢人風雨詩簡。）

【古詩十九首】

　　行行重行行。與君生別離。相去萬餘里。各在天一涯。道路阻且長。會面安可知。胡馬依北風。越鳥巢南枝。相去日已遠。衣帶日已緩。浮雲蔽白日。遊子不顧返。思君令人老。歲月忽已晚。棄捐勿復道。努力加餐飯。（《文選》二十九。玉台新詠一作枚乘雜詩。《類聚》二十九。文章正宗二十九。事文《類聚》別集二十五。合璧事類四十六。《詩紀》十。又鳴沙石室古籍業殘類書殘卷送別門引離、崖、期、枝、遠、緩六韻。《文選》十三鸚鵡賦注引枝一韻。又《白帖》一、《文選》十八嘯賦注、草堂詩箋十八各引一句。又《御覽》四百八十九引離、涯期、枝、遠、緩、飯七韻。）

　　青青河畔草。鬱郁園中柳。盈盈樓上女。皎皎當窗牖。娥娥紅粉妝。纖纖出素手。昔為倡家女。今為盪子婦。盪子行不歸。空床難獨守。（《文選》二十九。玉台新詠一作枚乘詩。《類聚》三十二。《初學記》十九。事文《類聚》后十四作古樂府。合璧事類三十八作古樂府。《詩紀》十。又《書鈔》百十二引婦一韻。《白帖》六引守一韻。）

　　青青陵上柏。磊磊澗中石。人生天地間。忽如遠行客。斗酒相娛樂。聊厚不為薄。驅車策駑馬。遊戲宛與洛。洛中何鬱郁。冠帶自相索。長衢羅夾巷。王侯多第宅。兩宮遙相望。雙闕百餘尺。極宴娛心意。戚戚何所迫。（《文選》二十九。《詩紀》十。又《書鈔》百四十八作古樂府。引客一韻。又斗酒相娛樂一句。）

　　今日良宴會。歡樂難具陳。彈箏奮逸響。新聲妙入神。令德唱高言。識曲聽其真。齊心同所願。含意俱未伸。人生寄一世。奄忽若飈塵。何不策高足。先據要路津。無為守貧賤。轗軻長苦辛。（《文選》二十九。《詩紀》十。又《書鈔》百十作曹植詩引神一韻。又《類聚》三十九引陳、神、申、塵、津、辛六韻。○逯案。此詩《書鈔》引作曹植詩。當有所據。詩品謂古詩舊疑是曹王所著。為說與《書鈔》合。）

　　西北有高樓。上與浮雲齊。交疏結綺窗。阿閣三重階。上有弦歌聲。音響一何悲。誰能為此曲。無乃杞梁妻。清商隨風發。中曲正徘徊。一彈再三嘆。慷慨有餘哀。不惜歌者苦。但傷知音稀。願為雙鴻鵠。奮翅起高飛。（《文選》二十九。玉台一作枚乘詩。文章正宗二十九。《詩紀》十。又《文選》十八琴賦注引希一韻。二十送應氏詩注引飛一韻。又《御覽》百八十八引階一韻。）

　　涉江采芙蓉。蘭澤多芳草。采之欲遺誰。所思在遠道。還顧望舊鄉。長路漫浩浩。同心而離居。憂傷以終老。（《文選》二十九。玉台新詠一作枚乘詩。《類聚》二十九。文章正宗二十九。《詩紀》十。又《御覽》九百九十九引草、道二韻。）

　　明月皎夜光。促織鳴東壁。玉衡指孟冬。眾星何歷歷。白露沾野草。時節忽復易。秋蟬鳴樹間。玄鳥逝安適。昔我同門友。高舉振六翮。不念攜手好。棄我如遺跡。南箕北有斗。牽牛不負軛。良無盤石固。虛名復何益。（《文選》二十九。文鏡秘府論西卷。《詩紀》十。○逯案。《文選》二十六謝靈運道路憶山中詩注云。古樂府有明月皎夜光。）

　　冉冉孤生竹。結根泰山阿。與君為新婚。兔絲附女蘿。兔絲生有時。夫婦會有宜。千進遠結婚。悠悠隔山陂。思君令人老。軒車來何遲。傷彼蕙蘭花。含英揚光輝。過時而不採。將隨秋草萎。君亮執高節。賤妾亦何為。（《文選》二十九。玉台新詠一。《樂府詩集》七十四。事文《類聚》后十三。合璧事類六十。廣《文選》十二。《詩紀》十。又《文選》二十六古意贈王中書詩注引一句。《白帖》六引蘿一韻。○《詩紀》原注。文心雕龍曰：孤竹一篇。傅毅之辭。逯案。此詩《樂府詩集》作古辭。事文《類聚》及《合璧事類》引作《古樂府》。）

　　庭中有奇樹。綠葉發華滋。攀條折其榮。將以遺所思。馨香盈懷袖。路遠莫致之。此物何足貴。但感別經時。（《文選》二十九。玉台新詠一作枚乘詩。《類聚》二十九。文章正宗二十九。《事文類聚》別集二十五。《合璧事類續集》四十六。《詩紀》十。）

　　迢迢牽牛星。皎皎河漢女。纖纖擢素手。札札弄機杼。終日不成章。泣涕零如雨。河漢清且淺。相去復幾許。盈盈一水間。脈脈不得語。（《文選》二十九。玉台新詠一作枚乘詩。玉燭寶典七月孟秋弟七。《類聚》四。《初學記》四。《御覽》三十一。文章正宗二十九。事文《類聚》前集十。《詩紀》十。又《書鈔》百五十、《御覽》八並引許、雨二韻。《類聚》六十五引女、杼二韻。《白帖》二引一句。《白帖》二十二引杼、雨二韻。○逯案。孫志祖《文選考異》曰：毛本覛々不得語。何雲。覛從見從眽。亦可通。從月則乖其意。廣韻嗼字下箋引此作嗼々不得語。志祖案。《說文》目部眽字注。眽則視也。徐鍇《系傳》引眽々不得語云雲，知此句五臣本作眽々者是。）

　　回車駕言邁。悠悠涉長道。四顧何茫茫。東風搖百草。所遇無故物。焉得不速老。盛衰各有時。立身苦不早。人生非金石。豈能長壽考。奄忽隨物化。榮名以為寶。（○《文選》二十九。文章正宗二十九。《詩紀》十。又《類聚》二十七引道、草、老三韻。《御覽》百九十五引道一韻。又九百九十四引道、草二韻。）

　　東城高且長。逶迤自相屬。迴風動地起。秋草萋已綠。四時更變化。歲暮一何速。晨風懷苦心。蟋蟀傷局促。蕩滌放情志。何為自結束。燕趙多佳人。美者顏如玉。被服羅裳衣。草堂詩箋同。當戶理清曲。音響一何悲。弦急知柱促。馳情整巾帶。沉吟聊躑躅。思為雙飛燕。銜泥巢君屋。（○《文選》二十九。玉台新詠一作枚乘詩。《詩紀》十。又《文選》二十四贈秀才入軍詩注引一句。又二十九雜詩注引促一韻。《御覽》三百八十一引玉、曲、促、屋四韻。草堂詩箋四麗人行注作古樂府。引一句。）

　　驅車上東門。遙望郭北墓。白楊何蕭蕭。松柏夾廣路。下有陳死人。杳杳即長暮。潛寐黃泉下。千載永不寤。浩浩陰陽移。年命如朝露。人生忽如寄。壽無金石固。萬歲更相送。賢聖莫能度。服食求神仙。多為葯所誤。不如飲美酒。被服紈與素。（辨正論引此下有寄語後世人。道士慎莫作二句。○《文選》二十九。《樂府詩集》六十一作驅車上東門行。合璧事類六十七作古樂府。廣《文選》十二作驅詩上東門行。《詩紀》十。又僧法琳辨正論此誤、素、作三韻。《類聚》四十一作古驅車上東門行。引墓、路、暮、寤、露、誤、素七韻。）

　　去者日以疏。來者日以親。出郭門直視。但見丘與墳。古墓犁為田。松柏摧為薪。白楊多悲風。蕭肅愁殺人。思還故里閭。欲歸道無因。（○《文選》二十九。《類聚》四十作古墟墓詩。合璧事類六十七作古樂府。《詩紀》十。）

　　生年不滿百。常懷千歲憂。晝短苦夜長。何不秉燭游。為樂當及時。何能待來茲。愚者愛惜費。但為後世嗤。仙人王子喬。難可與等期。（○《文選》二十九。《詩紀》十。又《文選》三十五七命注引憂一韻。《白帖》四引游一韻。《御覽》八百七十引憂、游二韻。○逯案。《文選》二十六河陽縣作注引古《詩》曰：人生年不滿百。人年二字當有一衍文。）

　　凜凜歲雲暮。螻蛄夕鳴悲。涼風率已厲。遊子寒無衣。錦衾遺洛浦。同袍與我違。獨宿累長夜。夢想見容輝。良人惟古歡。枉駕惠前綏。願得常巧笑。攜手同車歸。既來不須臾。又不處重闈。亮無晨風翼。焉能凌風飛。眄睞以適意。引領遙相睎。徙倚懷感傷。垂涕沾雙扉。（○《文選》二十九。玉台新詠一。《詩紀》十。○古詩存目雲。玉台古本無。）

　　孟冬寒氣至。北風何慘栗。愁多知夜長。仰觀眾星列。三五明月滿。四五蟾兔缺。客從遠方來。遺我一書札。上言長相思。下言久離別。置書懷袖中。三歲字不滅。一心抱區區。懼君不識察。（○《文選》二十九。玉台新詠一。文章正宗二十九。合璧事類續集四十八作古樂府。《詩紀》十。又《書鈔》百五十引缺一韻。《白帖》十引札、滅二韻。《文選》三十五七命注引一句。《御覽》四百八十九引劄、別、滅三韻。又五百九十五引札、滅二韻。又六百六引札、別二韻。○古詩存目雲。玉台古本無。）

　　客從遠方來。遺我一端綺。相去萬餘里。故人心尚爾。文彩雙鴛鴦。裁為合歡被。著以長相思。緣以結不解。以膠投漆中。誰能別離此。（○《文選》二十九。玉台新詠一。合璧事類外集三十九作古樂府。《詩紀》十。又《白帖》二引扇一韻。又四引綺被二韻。又《御覽》四百七十八引綺、爾二韻。綺、被二韻。○古詩存目雲。玉台古本無。）

　　明月何皎皎。照我羅床緯。憂愁不能寐。攬衣起徘徊。客行雖雲樂。不如早旋歸。出戶獨彷徨。愁思當告誰。引領還入房。淚下沾裳衣（○《文選》二十七。玉台新詠一作權乘詩。《詩紀》十。又《類聚》二十九引帷，歸三韻。《文選》二十七燕歌行注引帷一韻。《御覽》八百十六引帷一韻。）

【古詩五首】

　　上山采蘼蕪。下山逢故夫。長跪問故夫。新人復何如。新人雖言好。未若故人姝。顏色類相似。手爪不相如。新人從門入。故人從閣去。新人工織縑。故人工織素。織縑日一匹。織素五丈餘。將縑來比素。新人不如故。（○玉台新詠一。《類聚》三十二。合璧事類二十八作古樂詩。《詩紀》十。又《類聚》八十五、百帖二。《御覽》八百十四、合璧事類）外集六十四並引素、餘、故三韻。鳴沙石室古籍業殘類書殘卷、《御覽》五百二十一併引夫、如二韻。又《白帖》三十二引素、餘二韻。《御覽》九百八十三引夫一韻。草堂詩箋七白絲行注引素、故二韻。○古詩存目雲。玉台古本無。）

　　四坐且莫喧。願聽歌一言。請說銅爐器。崔嵬象南山。上枝似松柏。下根據銅盤。雕文各異類。離婁自相聯。誰能為此器。公輸與魯班。朱火然其中。青煙颺其間。從風入君懷。四坐莫不歡。香風難久居。空令蕙草殘。（○玉台新詠一。《類聚》七十。《初學記》二十五引作古詩詠香爐詩。合璧事類外集四十一作古樂府。萬花谷后七。廣《文選》十五。《詩紀》十。又《御覽》七百三引言、山、盤、連、間、嘆、殘七韻。韻補二引連、班二韻及盤、連二韻。○古詩存目雲。玉台古本無。逯案。玉台所載均有關女性之作。此其體例也。此詩不合原書體例。原本不應有之。）

　　悲與親友別。氣結不能言。贈子以自愛。道遠會見難。人生無幾時。顛沛在其間。念子棄我去。新心有所歡。結志青雲上。何時復來還。（○玉台新詠一。廣《文選》十五。《詩紀》十。○古詩存目雲。玉台古本無。）

　　穆穆清風至。吹我羅衣裾。青袍似春草。長條隨風舒。朝登津梁山。褰裳望所思。安得抱柱信。皎日以為期。（○玉台新詠一。廣《文選》十五。《詩紀》十。又《類聚》八十一、《御覽》九百九十四、事類賦草賦注、草堂詩箋二十一渡江詩注並此裾、舒二韻。○紀氏玉台考異引吳兆宜曰：案下抱柱。山當作上。逯案。吳說是。津樑上。始與抱柱信呼應。若作津梁山。則互無關涉。又古詩存目謂玉台古本無此詩。）

　　蘭若生春陽。涉冬猶盛滋。願言追昔愛。情款感四時。美人在雲端。天路隔無期。夜光照玄陰。長嘆念所思。誰謂我無憂。積念發狂痴。（○玉台新詠一作枚乘詩。廣《文選》十五。《詩紀》十。又草堂詩箋三十一雨晴詩注作枚乘詩。引期一韻。○古詩存目雲。玉台古本無。）

【古詩三首】

　　橘柚垂華實。乃在深山側。聞君好我甘。竅獨自雕飾。委身玉盤中。歷年冀見食。芳菲不相投。青黃忽改色。人儻欲我知。因君為羽翼。（○古詩類苑七十七。《詩紀》十。又《類聚》八十六、《文選》三十一雜體詩注、《御覽》九百六十六、九百七十三、事類賦橘賦注並引側、飾二韻。又《文選》三十一雜體詩注引翼一韻。）

　　十五從軍征。八十始得歸。道逢鄉里人。家中有阿誰。遙望是君家。松柏冢累累。兔從狗竇入。雉從樑上飛。中庭生旅谷。井上生旅葵。烹谷持作飯。采葵持作羹。羹飯一時熟。不知貽阿誰。出門東向望。淚落沾我衣。（○《樂府詩集》二十五紫騮馬歌辭。古詩類苑七十七。《詩紀》十。○逯案。古今樂錄雲。十五從軍征以下是古詩。）

　　新樹蘭蕙葩。雜用杜蘅草。終朝采其華。日暮不盈抱。采之欲遺誰。所思在遠道。馨香易銷歇。繁華會枯槁。悵望欲何言。臨風送懷抱。（○古詩類苑七十七。《詩紀》十。又《類聚》八十一、《御覽》九百九十四並引草、抱、道三韻。）

【古詩】

　　步出城東門。遙望江南路。前日風雪中。故人從此去。我欲渡河水。河水深無梁。願為雙黃鵠。高飛還故鄉。（○古詩類苑八十四。《詩紀》十。）

【李陵錄別詩二十一首】

　　〖古《詩紀》依據廣告編蘇、李詩七首于漢詩卷二。而以古文苑李陵錄別詩十首附在漢詩卷十。蓋謂《文選》所載為蘇、李自作。古文苑所載乃後人假托。丁福保全漢詩總匯《文選》、古文苑各詩。分別編之蘇、李名下。蓋以為皆少卿、子卿之辭也。逯案。《文選》、古文苑蘇、李詩十七首以外。《書鈔》及《文選》注尚引李詩殘篇兩首。古文苑之孔融雜詩二首。亦原屬李陵。依此計之。蘇、李詩今存者尚有二十一首也。然檢宋顏延之庭誥雲。逮李陵眾作。總雜不類。元是假托。非盡陵制。又檢隋志。只稱梁有李陵集二卷。不言有蘇武集。而宋、齊人凡稱舉摹擬古人詩者。亦只有李陵而無蘇武。據此。流傳晉、齊之李陵眾作。至梁始析出蘇詩。然仍附李陵集。昭明即據此選篇也。以出於李集。故《文選》蘇武各詩他書尚有引作李陵詩者。要之。此二十一首詩。即出李陵眾作也。又此二十一首種類雖雜。然無一切合李陵身世者。說明既非李陵所自作。亦非後人所擬詠。前賢如蘇軾、顧炎武等皆疑之固是。然亦未能釋此疑難也。欽立曩寫漢詩《別錄》一文。曾就此組詩之題旨內容用語修辭等。證明其為後漢末年文士之作。依據古今同姓名錄。後漢亦有李陵其人。固不止西京之少卿也。以少卿最為知名。故後人以此組詩附之耳。今總以李陵錄別詩為題。略依古《詩紀》。編之本卷之中。〗

　　良時不再至。離別在須臾。屏營衢路側。執手野踟躕。仰視浮雲馳。奄忽互相逾。風波一失所。各在天一隅。長當從此別。且復立斯須。欲因晨風發。送子以賤驅。（○《文選》二十九作與蘇武。《類聚》二十九、事文《類聚》別集二十五、合璧事類續集四十六並作贈蘇武別。《初學記》十八作贈蘇武。文章正宗二十九作與蘇武。《詩紀》二作與蘇武。又《御覽》四百八十九作贈蘇武。引逾、涯二韻。）

　　攜手上河梁。遊子暮何之。徘徊蹊路側。悢々不能辭。行人難久留。各言長相思。安知非日月。弦望自有時。努力崇明德。皓首以為期。（○《文選》二十九作與蘇武。《類聚》二十九、《初學記》十八、《御覽》四百八十九、事文《類聚》別集二十五、合璧事類續集四十六並作贈蘇武。文章正宗二十九作與蘇武。《詩紀》二作與蘇武。又鳴沙石室古籍叢殘類書殘卷作李陵詩。引之一韻。）

　　嘉會難再遇。三載為千秋。臨河濯長纓。念子悵悠悠。遠望悲風至。對酒不能酬。行人懷往路。何以尉我愁。獨有盈觴酒。與子結綢繆。（○《文選》二十九作與蘇武。《類聚》二十九作贈蘇武別。文章正宗二十九作與蘇武。《詩紀》二作與蘇武。又《文選》二十送應氏詩注引一句。《初學記》十八作贈蘇武。引秋、修二韻。）

　　骨肉緣枝葉。結交亦相因。四海皆兄弟。誰為行路人。況我連枝樹。與子同一身。昔為鴛與鴦。今為參與辰。昔者常相近。邈若胡與秦。惟念當乖離。恩情日以新。鹿鳴思野草。可以喻嘉賓。我有一尊酒。欲以贈遠人。願子留斟酌。慰此平生親。（○《文選》二十九作蘇武詩。《類聚》二十九作蘇武詩。《詩紀》二作蘇武詩。又《初學記》十八作李陵贈蘇武詩。引辰、秦二韻。又《御覽》四百八十九作李陵贈蘇武詩。引商一韻。）

　　結髮為夫妻。恩愛兩不疑。歡娛在今夕。燕婉及良時。征夫懷往路。起視夜何其。參辰皆已沒。去去從此辭。行役在戰場。相見未有期。握手一長嘆。淚為生別滋。努力愛春華。莫忘歡樂時。生當復來歸。死當長相思。（○《文選》二十九、玉台新詠一併作蘇武詩。文章正宗二十九作蘇武別詩。《詩紀》二作蘇武詩。又《類聚》二十九、事文《類聚》別集二十五、合璧事類續集四十六俱作蘇武別李陵詩。引其、辭、期、滋、時、思六韻。）

　　黃鵠一遠別。千里顧徘徊。胡馬失其群。思心常依依。何況雙飛龍。羽翼臨當乖。幸有弦歌曲。可以喻中懷。請為遊子吟。冷冷一何悲。絲竹厲清聲。慷慨有餘哀。長歌正激烈。中心愴以摧。欲展清商曲。念子不得歸。俯仰內傷心。淚下不可揮。願為雙黃鵠。送子俱遠飛。（○《文選》二十九、《類聚》二十九、《詩紀》二並作蘇武詩。又《初學記》十八作蘇武贈李陵詩。引徊、依二韻。《詩人玉屑》二作蘇武詩。引懷、悲、哀、摧、歸五韻。）

　　燭燭晨明月。馥馥我蘭芳。芬馨良夜發。隨見聞我堂。征夫懷遠路。遊子戀故鄉。寒冬十二月。晨起踐嚴霜。仰觀江漢流。仰視浮雲翔。良友遠別離。各在天一言。山海隔中州。相去悠且長。嘉會難再遇。歡我殊未央。願君崇令德。隨時愛景光。（○《文選》二十九作蘇武詩。《詩紀》二作蘇武詩。又《初學記》三作古詩。引霜一韻。）

　　有鳥西南飛。熠熠似蒼鷹。朝發天北隅。暮聞日南陵。欲寄一言去。托之箋彩繒。因風附輕翼。以遺心蘊蒸。鳥辭路悠長。羽翼不能勝。意欲從鳥逝。駑馬不可乘。（○古文苑缺四。廣《文選》十。《詩紀》十。又《御覽》八百十四作李陵與蘇武詩。引鷹、陵、繒三韻。）

　　爍爍三星列。拳拳月初生。寒涼應節至。蟠蟀夜悲鳴。晨風動喬木。枝葉日夜零。遊子暮思歸。塞耳不能聽。遠望正蕭條。百里無人聲。豺狼鳴後園。虎豹步前庭。遠處天一隅。苦困獨零丁。親人隨風散。歷歷如流星。三萍離不結。思心獨屏營。願得萱草枝。以解饑渴情。（○古文苑四。廣《文選》十。《詩紀》十。又藝文《類聚》二十九作李陵贈蘇武詩。引生、鳴、零、聽、聲、丁、星、情八韻。《文選》三十七陳情表注作李陵贈蘇武詩。引丁一韻。）

　　寂寂君子坐。奕奕合眾芳。溫聲何穆穆。因風動馨香。清言振東序。良時著西癢。乃令絲竹音。列席無高唱。悲意何慷慨。清歌正激揚。長哀發華屋。四坐莫不傷。（○古文苑四。廣《文選》十。《詩紀》十。）

　　晨風鳴北林。熠燿東南飛。願言所相思。日暮不垂帷。明月照高樓。想見餘光輝。玄鳥夜過庭。仿佛能復飛。褰裳路踟躕。彷徨不能歸。浮雲日千里。安知我心悲。思得瓊樹枝。以解長渴飢。（《文選》注或誤饑渴。○古文苑四。《類聚》二十九作漢李陵贈蘇武別。廣《文選》十。《詩紀》十。又《書鈔》百五十作李陵詩。引輝一韻。《文選》二十四為顧彥先贈婦注作李陵贈蘇武。引渴一韻。《御覽》百八十四作李陵詩。引輝一韻。）

　　陟彼南山隅。送子淇水陽。爾行西南遊。我獨東北翔。轅馬顧悲鳴。五步一彷徨。雙鳧相背飛。相遠日已長。遠望雲中路。想見來圭璋。萬里遙相思。何益心獨傷。隨時愛景曜。願言莫相忘。（○古文苑四。《類聚》二十九作李陵贈蘇武別。廣《文選》十。《詩紀》十。）

　　鍾子歌南音。仲尼嘆歸與。戎馬悲邊鳴。遊子戀故廬。陽鳥歸飛雲。蛟龍樂潛居。人生一世間。貴與願同俱。身無四凶罪。何為天一隅。與其苦筋力。必欲榮薄軀。不如及清時。策名于天衢。（○同上）

　　鳳皇鳴高岡。有翼不好飛。安知鳳皇德。貴其來見稀。（○古文苑四作李陵錄別詩。《類聚》九十作漢李陵詩。《詩紀》十。）

　　紅塵蔽天地。白日何冥冥。（○古文苑四李陵錄別詩。《文選》五十五與大理書注引作李陵詩。）

　　許由不洗耳。後世有何征。（○《文選》五十五陸機演連珠注引李陵詩。○此與上兩句或是同篇殘文。《詩紀》據升庵詩話列詩全篇。其辭曰：紅塵蔽天地。白日何冥冥。微陰盛殺氣。凄風從此興。招搖西北指。天漢東南傾。嗟爾穹廬子。獨行如履冰。短褐中無緒。帶斷續以繩。瀉水置瓶中。焉辨淄與澠。巢父不洗耳。後世有何稱。《詩紀》並注曰：升庵詩話雲。見修文殿覽御。逯案。此乃楊慎偽造。馮默庵已辨其妄。見《詩紀》匡謬。）

　　童童孤生柳。寄根河水泥。連翩遊客子。干冬服涼衣。去家千里餘。一身常渴飢。寒夜立清庭。仰瞻天漢湄。寒風吹我骨。嚴霜切我肌。憂心常慘戚。晨風為我悲。瑤光游何速。行願支何遲。仰視雲間星。所若割長帷。低頭還自憐。盛年行已衰。依依戀明世。愴愴難久懷。（○古文苑四作蘇武答詩。廣《文選》十作蘇武答別詩。《詩紀》十。又草堂詩箋十一獨酌詩注作蘇武答李陵。引衰一韻。）

　　雙鳧俱北飛。一鳧獨南翔。子當留斯館。我當歸故鄉。一別如秦胡。會見何詎央。愴悢切中懷。不覺淚沾裳。願子長努力。言笑莫相忘。（○古文苑四作蘇武別李陵。《類聚》二十九作漢蘇武別李陵。事文《類聚》別集二十五。合璧事類續集四十六。廣《文選》十。《詩紀》十。又《初學記》十八引翔、鄉二韻。《白帖》二十九作李陵詩。引第一句。《御覽》四百八十九及九百十九並作李陵贈蘇武詩。引翔、鄉二韻。）

　　清涼伊夜沒。微風動單幬。（○《書鈔》百三十二作李陵贈蘇子卿詩。）

　　招搖西北馳。天漢東南流。（○《文選》三十擬明月皎夜光詩注作李陵詩。○逯案。上列四句可能出於一篇。楊慎改流為傾。雜湊偽詩。由此益顯。）

　　嚴父潛長夜。慈母去中堂。（○《文選》二十一三良詩注詠史詩注、五十九齊故安陸昭王碑文注並引李陵詩。）

　　行行且自割。無令五內傷。（○《文選》二十七王明君詞注、又四十二與鍾大理書注並作李陵詩。○逯案。上列四句可能出於一篇。）

　　嚴嚴鐘山首。赫赫炎天路。主明曜雲門。遠景灼寒素。昂昂累世士。結根在所固。呂望老匹夫。苟為因世故。管仲小囚臣。獨能建功祚。人生有何常。但恐年歲暮。幸托不肖軀。且當猛虎步。安能苦一身。與世同舉厝。由不慎小節。庸夫笑我度。呂望尚不希。夷齊何足慕。（○古文苑四。廣《文選》十五、《詩紀》三並作孔融雜詩。又《文選》三十四《七啟》注、四十三孫楚為石仲容與孫皓書注、四十四為袁紹檄豫州注、五十八辨亡論注均作李陵詩。引步一韻。○逯案。古文苑乃唐人所藏殘書。宋時由一編次為九卷。且訛缺已甚。不可完全據信。今此詩之句。李善數引皆作李陵。必有根據。今即依李注將此詩編李陵錄別中。）

　　遠送新行客。戚暮乃來歸。入門望愛子。妻妾向人悲。聞子不可見。日已潛光輝。孤墳在西北。常念君來遲。褰裳上墟丘。但見蒿與薇。白骨歸黃泉。肌體乘塵飛。生時不識父。死後知我誰。孤魂游窮暮。飄遙安所依。人生圖孠息。爾死我念追。俯仰內傷心。不覺悟淚沾衣。人生自有命。但恨生日希。（○古文苑四、廣《文選》十五、《詩紀》三並作孔融雜詩。○逯案。此傷子之詩。亦原屬李集。文鏡秘府引或曰雲。五言之作。召南行露。已有濫觴。漢武帝時屢見全什。非本李少卿也。少卿以傷子為宗。文體未備。意悲辭切。若偶中音響。十九首之流也。據此。本篇與前詩一致。實俱出李集。原本古文苑此二詩與李陵錄別詩等均在第四卷。李陵以後。即為孔融。以相毗近。故易有此竄亂耳。）

【古詩二首】

　　采葵莫傷根。傷根葵不生。結交莫羞貧。羞貧友不成。（○《類聚》八十二。鳴沙石室古籍叢殘類書殘卷。草堂詩箋六示從侄詩注。《御覽》四百六及九百七十九作古歌辭。《詩紀》十。）

　　甘瓜抱苦蒂。美棗生荊棘。利傍有倚刀。貪人還自賊。（○《御覽》九百六十五、九百七十八。事類賦瓜賦注。《詩紀》十。）

【古絕句四首】

　　〖逯案。六朝人有斷句體。尚無絕句名目。四首蓋後人附入玉台者。〗

　　藁砧今何在。山上復有山。何當大刀頭。破鏡飛上天。（○玉台十。《類聚》五十六。《初學記》一。事文《類聚》前集二。合璧事類續集五。韻補二。詩人玉屑一。《詩紀》十。又《御覽》七百六十二作古樂府。引山一韻。）

　　日暮秋雲陰。江水清且深。保用通音信。蓮花玳瑁簪。（○玉台新詠十。《詩紀》十。）

　　菟絲從長風。根莖無斷絕。無情尚不離。有情安可別。（○同上）

　　南山一樹桂。上有雙鴛鴦。千年長交頸。歡慶不相忘。（○同上）

【古詩一首】

　　青青陵中草。傾葉晞朝日。陽春布惠澤。枝頁可纜結。草木為恩感。況人含氣血。（○《御覽》九百九十四。又韻補五引日、結二韻。）

【古五雜俎詩】

　　五雜俎。岡頭草。往複還。車馬道。不獲已。人將老。（○藝文《類聚》五十六。《詩紀》十。）

【古兩頭纖纖詩】

　　兩頭纖纖月初生。半白半黑。眼中睛。腷々膊々雞初鳴。磊磊落落向曙星。（○藝文《類聚》五十六。事類賦星賦注。復古堂詩話。《詩紀》十。又草堂詩箋十七發秦詩注引生、星二韻。）

【古詩】

　　啼呼哭泣。如吹胡笳。（○《御覽》四百八十七。）

　　有客從南來。贈我一抱筆。（○《書鈔》一百四。古詩誤作《左傳》。）

　　泛泛江漢萍。漂蕩水無根。（○藝文《類聚》八十二。）

　　離家千里客。戚戚多思復。（○《文選》二十五登海嶠詩注。又二十七還都詩注作古歌。）

　　日暮途且遠。遊子悲故鄉。（○《白帖》十。）

　　屢見流芳歇。（○《文選》三十四《七啟》注。）

　　石門通越井。（○環宇記百五十七。）

【古游仙詩】

　　帶我瓊瑤佩。飧我沆漿。（○鳴沙石室古籍叢殘類書殘卷神仙門。）

魏詩卷一

　　魏武帝曹操

　　〈操。字孟德。沛國譙人。靈帝時舉孝廉。為郎。歷位丞相。封魏王。建安二十五年卒。年五十六。子丕。受禪。追尊為武皇帝。有集十捲。〉

【氣出倡】

　　〖《文選》十八馬季長長笛賦注云。魏武帝集有氣出、精列二曲。〗

　　駕六龍乘風而行。行四海外路。下之八邦。歷登高山。臨谿谷。乘雲而行。行四海外。東到泰山。仙人玉女下來遨遊。驂駕六龍飲玉漿。河水盡不東流。解愁腹飲玉漿。奉持行。東到蓬萊山。匕之天之門。王闕下引見得入。赤松相對。四面顧望。視正焜煌。開王心正興其氣。百道至。傳告無窮。閉其口但當愛氣。壽萬年。東到海與天連。神仙之道。出窈入冥。常當專之。心恬憺無所愒欲。閉門坐自守。天與期氣。願得神之人。乘駕雲車。驂駕白鹿。上到天之門。來賜神之葯。跪受之敬神齊。當如此道自來。華陰山自以為大。高百丈浮云為之蓋。仙人慾來。出隨風列之雨。吹我洞簫。鼓瑟琴。何誾誾。酒與歌戲。今日相樂誠為樂。玉女起起儛移數時。鼓吹一保嘈嘈。從西北來時。仙道多駕煙乘雲駕龍。郁何蓩々蕷蕷。遨遊八極。乃到昆崙之山西王母側。神仙金止玉亭。來者為誰。赤松王喬乃德旋之門。樂共飲食到黃昏。多駕合坐。萬歲長。宜子孫。游君山甚為真。磪砟硌爾自為神，乃到王母台，金階玉為堂，芝草生殿傍。殺西廂客滿堂，主人當行觴。坐者長壽遽何央。長樂。甫始宜孫子。常願主人增年與天相守。（樂府此上又為一曲。並雲。右三曲魏晉樂所奏。○《宋書》樂志。《樂府詩集》二十六。《詩紀》十一。又《初學記》一引願得神之人以下四句。）

【精列】

　　厥初生。造化之陶物。莫不有終期。莫不有終期。聖賢不能免。何為懷此憂。願螭龍之駕。思想昆崙居。思想昆崙居。見欺于迂怪。志意在蓬萊。志意在蓬萊。周孔聖徂落。會稽以墳丘。會稽以墳丘。陶陶誰能度。君子以弗憂。年之暮。奈何時過時來微。（○《宋書》二十一。《樂府詩集》二十六。廣《文選》十三。《詩紀》十一。）

【度關山】

　　天地間。人為貴。立君牧民。為之執則。車轍馬跡。經緯四極。黜陟幽明。黎庶繁息。于鑠賢聖。總統邦域。封建五爵。井田刑獄。有燔丹書。無普赦贖。皋陶甫侯。何有失職。嗟哉後世。改制易律。勞民為君。役賦其力。舜漆食器。畔者十國。不及唐堯。采椽不劉。世嘆伯夷。欲以厲俗。侈惡之大。儉為共德。許由推讓。豈有訟曲。兼愛尚同。疏者為戚。（樂儲雲。右一曲魏晉樂所奏。○《宋書》樂志。《樂府詩集》二十七。廣《文選》十三。《詩紀》十一。）

【薤露】

　　惟漢二十世。所任誠不良。沐猴而冠帶。知小而謀強。猶豫不敢斷。因狩執君王。白虹為貫日。已亦先受殃。賊臣持國柄。殺主滅宇京。盪復帝基業。宗廟以燔喪。播越西遷移。號泣而且行。瞻彼洛城郭。微子為哀傷。（樂府雲。右一曲魏樂所奏。○《宋書》樂志。《樂府詩集》二十七。廣《文選》十三。《詩紀》十一。）

【蒿里行】

　　關東有義士。興兵討群凶。初期會孟津。乃心在咸陽。軍合力不齊。躊躇而雁行。勢利使人爭。嗣還自相戕。淮南弟稱號。刻璽于北方。鎧甲生蟣虱。萬姓以死亡。白骨露於野。千里無雞鳴。生民百遺一。念之斷人腸。（樂府雲。右一曲魏樂所奏。○《宋書》樂志。《樂府詩集》二十七。廣《文選》十三。《詩紀》十一。）

【對酒】

　　對酒歌。太平時。吏不呼門。王者賢且明。宰相股肱皆忠良。咸禮讓。民無所爭訟。三年耕有九年儲。倉谷滿盈。斑白不負戴。雨澤如此。百谷用成。卻走馬以糞其土田。爵公侯伯子男。咸愛其民。以黜陟幽明。子養有若父與兄。犯禮法。輕重隨其刑。路無拾遺之私。囹圄空虛。冬節不斷人。耄耋皆得以壽終。恩澤廣及草木昆蟲。（樂府雲。右一曲魏樂所奏。○《宋書》樂志。《樂府詩集》二十七。廣《文選》十三。《詩紀》十一。○逯案。起首對酒歌三字。當是衍文。）

【陌上桑】

　　駕虹霓。乘赤雲。登彼九疑歷玉門。濟天漢。至昆崙。見西王母。謁東君。交赤松。及羡門。受要秘道愛精神。食芝英。飲醴泉。拄杖桂枝佩秋蘭。絕人事。游渾元。若疾風游欻飄翩。景未移。行數千。壽如南山不忘愆。（樂府雲。右一曲晉樂所奏。○《宋書》樂志。《樂府詩集》二十八。廣《文選》十三。《詩紀》十一。○逯案。《樂府詩集》于《宋書》所列相和曲。皆目為魏樂所奏。于《宋書》所列三調曲。皆目為晉樂所奏。今此篇乃相和曲。而曰晉樂所奏。疑晉為魏字之誤。）

【短歌行】

　　周西伯昌。懷此聖德。三分天下。而有其二。修奉貢獻。臣節不墜。崇侯讒之。是以拘系。后見赦原。賜之斧鉞。得使征伐。為仲尼所稱。逮及德行。猶奉事殷。論敘其美。齊桓之功。為霸之首。九合諸侯。一匡天下。一匡天下。不以兵車。正而不譎。其德傳稱。孔子所嘆。並稱夷吾。民受其恩。賜與廟胙。命無下拜。小白不敢爾。天威在顏咫尺。晉文亦霸。躬奉天王。受賜圭瓚。秬鬯彤弓。盧弓矢千。虎賁三百人。威服諸侯。師之者尊。八方聞之。名亞齊桓。河陽之會。詐稱周王。是以其名紛葩。（廣《文選》無葩字。六解○樂府雲。右一曲晉樂所奏。○《宋書》樂志。《樂府詩集》三十。廣《文選》十二。《詩紀》十一。）

【短歌行】

　　對酒當歌。人生幾何。譬如朝露。去日苦多。慨當以慷。憂思難忘。何以解憂。唯有杜康。青青子衿。悠悠我心。但為君故。沉吟至今。呦呦鹿鳴。食野之苹。我有嘉賓。鼓瑟吹笙。明明如月。何時可掇。憂從中來。不可斷絕。越陌度阡。枉用相存。契闊談燕。心念舊恩。月明星稀。鳥鵲南飛。繞樹三匝。何枝可依。山不厭高。海不厭深。周公吐哺。天下歸心。（樂府雲。右一曲本辭。○《文選》三十七。《樂府詩集》三十。《詩紀》十一。又《文選》二十六郡內高齋閑坐答呂法曹詩注作善哉行。引深一韻。草堂詩箋五奉贈詩注引飛、棲二韻。事文《類聚》續集二十四引何、多、撮、絕、飛、依、深、心八韻。）對酒當歌。人生幾何。譬如朝露。去日苦多。慨當以慷。憂思難忘。以何解愁。唯有杜康。青青子衿。悠悠我心。但為君故。沈吟至今。（三解）明明如月。何時可掇。憂從中來。不可斷絕。呦呦鹿鳴。食野之苹。我有嘉賓。鼓瑟吹笙。山不厭高。水不厭深。周公吐哺。天下歸心。（六解樂府雲。右一曲晉樂所奏。○《宋書》樂志。《樂府詩集》三十。《詩紀》十一。○《詩紀》不載此篇。只從《文選》編入上篇。並注云魏晉樂所奏。分為六解。與此並同。但無越陌度阡以下八句云云。○逯案。《詩紀》此篇不分本辭奏曲。不免自亂其例。今改正之。）

【秋胡行】

　　晨上散關山。此道當何難。晨上散關山。此道當何難。（《宋書》原注。一本雲。晨上散關山此道當何難。）

　　牛頓不起。車墮谷間。坐盤石之上。彈五弦之琴。作清角韻。意中迷煩。歌以言志。晨上散關山。有何三老公。卒來在我傍。有何三老公。卒來在我傍。負揜被裘。似非恆人。謂卿雲何。困苦以自怨。徨徨所欲。來到此間。歌以言志。有何三老公。我居昆崙山。所謂者真人。我居昆崙山。所謂者真人。道深有可得。名山歷觀。遨遊八極。枕石瀨流。飲泉沉吟不決。遂上升天。歌以言志。我居昆崙山。去去不可追。長恨相牽攀。去去不可追。長恨相牽攀。夜夜安得寐。惆悵以自憐。正而不譎。乃賦依因。經傳所過。西來所傳。歌以言志。去去不可追。（四解樂府雲。右一曲晉樂所奏。○《宋書》樂志。《樂府詩集》三十六。《詩紀》十一。又《文選》二十九雜詩注引二句。○逯案。有何三老公。三殆一之訛字。何一為漢習語。漢簡多此例。如何一男子是。又選注引文與宋誌異。蓋是則據魏武集。）

【秋胡行】

　　願登泰華山。神人共遠遊。願登泰華山。神人共遠遊。經歷昆崙山。到蓬萊。飄遙八極。與神人俱。思得神葯。萬歲為期。歌以言志。願登泰華山。天地何長久。人道居之短。天地何長久。人道居之短。世言伯陽。殊不知老。赤松王喬。亦雲得道。得之未聞。庶以壽考。歌以言志。天地何長久。明明日月光。何所不光昭。明明日月光。何所不光昭。二儀合聖化。貴者獨人不。萬國率土。莫非王臣。仁義為名。禮樂為榮。歌以言志。明明日月光。四時更逝去。晝夜以成歲。四時更逝去。晝夜以成歲。大人先天。而天弗違。

　　不戚年往。世憂不治。存亡有命。慮之為蚩。歌以言志。四時更逝去。戚戚欲何念。歡笑意所之。戚戚欲何念。歡笑意所之。壯盛智惠。殊不再來。愛時進趣。將以惠誰。泛泛放逸。亦同何為。歌以言志。戚戚欲何念。（○《宋書》樂志。《樂府詩集》三十六。廣《文選》十三。《詩紀》十一。○逯案。山到蓬萊。山乃上之訛字。又二儀合聖化。貴者獨人不。應作二儀合化。貴者獨人。此自其章句及用韻皆足證之。不字涉下文萬字而衍。聖字後人妄添。）

【苦寒行】

　　〖樂府解題曰：晉樂奏武帝北上篇。備言冰雪谿谷之苦。其後或謂之北上行。蓋因武帝辭而擬之也。〗

　　北上太行山。艱哉何巍巍。羊腸坂詰屈。車輪為之摧。樹木何蕭瑟。北風聲正悲。熊羆對我蹲。虎豹夾路蹄。谿谷少人民。雪落何霏霏。延頸長嘆息。遠行多所懷。我心何怫鬱。思欲一東歸。水深橋樑絕。中路正徘徊。迷惑失故路。薄暮無宿棲。行行日已遠。人馬同時飢。擔囊行取薪。斧冰持作糜。悲彼東山詩。悠悠使我哀。（《類聚》作悲。樂府雲。右一曲本辭。○《文選》二十七。《樂府詩集》三十三作魏文帝作。《詩紀》十一。又《文選》二十六迎大駕詩注引一句。二十七王明君詞注引飢一韻。《類聚》四十一作魏文帝詩。引巍、摧、悲、霏、糜、悲六韻。《初學記》二十六引飢、糜二韻。《白帖》三引首句及摧一韻。○逯案。《詩紀》不載後篇。今據樂府補入。）

　　北上太行山。艱哉何巍巍。太行山。艱哉何巍巍。羊腸坂詰屈。車輪為之摧。樹木何蕭瑟。北風聲正悲。何蕭瑟。北風聲正悲。熊羆對我蹲。虎豹夾道啼。谿谷少人民。雪落何霏霏。少人民。雪落何霏霏。延頸長嘆息。遠行多所懷。我心何佛郁。思欲一東歸。何佛郁。思欲一東歸。水深橋樑絕。中道正徘徊。迷惑失徑路。暝無所宿棲。失徑路。暝無所宿棲。行行日以遠。人馬同時飢。擔囊行取薪。斧冰持作糜。擔囊行取薪。斧冰持作糜。悲彼東山詩。悠悠使我哀。（六解樂府雲。右一曲晉樂所奏。○《宋書》樂志。《樂府詩集》三十三署魏文帝作。）

【善哉行】

　　古公亶甫。積德垂仁。思弘一道。哲王于豳。太伯仲雍。王德之仁。行施百世。斷髮文身。伯夷叔齊。古之遺賢。讓國不用。餓殂首山。智哉山甫。相彼宣王。何用杜伯。累我聖賢。齊桓之霸。賴得仲父。後任豎刁。蟲流出戶。晏子平仲。積德兼仁。與世沈德。未必思命。仲尼之世。王國為君。隨制飲酒。揚波使臣。（樂府作官。七解樂府雲。右一曲魏晉樂所奏。○《宋書》樂志。《樂府詩集》三十六。廣《文選》十三。《詩紀》十一。）

【善哉行】

　　自惜身薄祜。夙賤罹孤苦。既無三徙教。不聞過庭語。其窮如抽裂。自以思所怙。雖懷一介志。是時其能與。守窮者貧賤。惋嘆淚如雨。泣涕于悲夫。乞活安能睹。我願于天窮。琅邪傾側左。雖欲竭忠誠。欣公歸其楚。快人由為嘆。抱情不得敘。

　　顯行天教人。誰知莫不緒。我願何時隨。此嘆亦難處。今我將何照于光曜。釋銜不如雨。（六解。樂府雲。右一曲魏晉樂所奏。《詩紀》同。○《宋書》樂志。《樂府詩集》三十六。《詩紀》十一。又《文選》二十五顏延之夏夜呈從兄詩注作魏文帝善哉行。引敘一韻。○逯案。操父嵩。因避董卓亂。赴琅邪。為陶謙所殺。其時在中平六年以後。而操已三十五六歲。不應有夙賤罹孤苦自以思所怙之句。疑此非孟德之詩。《宋書》蓋傳寫有誤。）

【善哉行】

　　痛哉世人。見欺神仙。（○《文選》二十四曹子建贈白馬王彪詩注。）

【步出夏門行】

　　〖《詩紀》作步出東西門行。《初學記》作出夏門行。《晉書》拂舞歌作碣石篇。樂府五十四、廣《文選》同。南《齊書》作碣石辭。○逯案。此歌用於瑟調者作步出夏門行。用於舞曲者作碣石篇。《詩紀》獨作步出東西門行。所據或魏帝本集歟。今依宋志。〗

　　雲行雨步。超越九江之皋。臨觀異同。心意懷游豫。不知當復何從。經過至我碣石。心惆悵我東海。東臨碣石。以觀滄海。水何淡淡。山島竦峙。樹木叢生。百草豐茂。秋風蕭瑟。洪波湧起。日月之行。若出其中。星漢燦爛。若出其里。幸甚至哉。幸甚至哉。歌以言志。觀滄海。孟冬十月。北風徘徊。天氣肅清。繁霜霏霏。鵾雞晨鳴。鴻雁南飛。鷙鳥潛藏。熊羆窟棲。錢鎛停置。農收積場。逆旅整設。以通賈商。幸甚至哉。歌以詠志。冬十月。鄉土不同。河朔隆寒。流澌浮漂。舟船行難。錐不入地。蘴籟深奧。水竭不流。冰堅可蹈。士隱者貧。勇俠輕非。心常嘆怨。戚戚多悲。幸甚至哉。歌以詠志。河朔寒。神龜雖壽。猶有竟時。騰蛇乘霧。終為土灰。驥老伏櫪。志在千里。烈士暮年。壯心不已。盈縮之期。不但在天。養怡之福。可得永年。幸甚至哉。歌以詠志。神龜雖壽。（四解樂府雲。右一曲魏晉樂所奏。○《宋書》樂志。《樂府詩集》三十七。《詩紀》十一。又《晉書》二十三、《樂府詩集》五十四、廣《文選》十三均引四解。無艷詞。又南《齊書》十一引第一解。無艷詞。又《晉書》王敦傳、《世說》新語豪爽篇、北《周書》蕭詧傳、《書鈔》百三十五、《御覽》七百三各引里、已二韻。《晉書》潘岳傳引賈一韻。《初學記》三引徊、棲二韻。○逯案。末句神字。疑為衍文。）

【卻東西門行】

　　〖古今樂錄曰：王僧虔技錄雲。卻東西門行。荀錄



　　從軍征遐路。討彼東南夷。方舟順廣川。薄暮未安坻。白日半西山。桑梓有餘暉。蟠蟀夾岸鳴。孤鳥翩翩飛。征夫心多懷。凄凄令吾悲。下船登高防。草露沾我衣。回身赴床寢。此愁當告誰。身服干戈事。豈得念所私。即戎有授命。茲理不可違。（○《文選》二十七。）（《樂府詩集》三十二。《詩紀》十五。又《類聚》五十七引夷、坻、暉、飛、悲五韻。《御覽》三百二十八引衣、誰、私三韻。）

　　朝發鄴都橋。暮濟白馬津。逍遙河堤上。左右望我軍。連舫逾萬艘。帶甲千萬人。率彼東南路。將定一舉勛。籌策運帷幄。一由我聖君。恨我無時謀。譬諸具官臣。鞠躬中堅內。微畫無所陳。許歷為完士。一言猶敗秦。我有素餐責。誠愧伐檀人。雖無鉛刀用。庶幾奮薄身。（○《文選》二十七。《樂府詩集》三十二。《詩紀》十五。又《類聚》五十九引勛、君、臣、陳、秦、人、身七韻。《說文》系傳幣部師下引軍一韻。○義門讀書志雲。《史記》雲。軍士許歷。請以軍事諫。完當作軍。傳寫誤也。）

　　悠悠涉荒路。靡靡我心愁。四望無煙火。但見林與丘。城郭生榛棘。蹊徑無所由。雚蒲竟廣澤。葭葦夾長流。日夕涼風發。翩翩漂吾丹。寒蟬在樹鳴。鸛鵠摩天游。客子多悲傷。淚下不可收。朝入譙郡界。曠然消人憂。雞鳴達四境。黍稷盈原疇。館宅充鄽，士女滿庄馗。自責賢聖國。誰能享斯休。詩人美樂土。雖客猶願留。（○《文選》二十七。《樂府詩集》三十二。《詩紀》十五。又《類聚》二十八作王粲詩。廣《文選》九作清河作。引愁、丘、由、流、收、憂、留七韻。韻補卷二引馗、休二韻。○逯案。劉節以昭選收羅未備而纂廣《文選》一書。然不知《文選》有此篇。竟又據《類聚》甄入七韻。並題為清河作。殊為荒謬。又此詩館宅充鄽里。韻補充作光。自非賢聖國。韻補國作圖。義皆較勝。恐今本《文選》亦有誤字也。）

【從軍詩】

　　被羽在先登。甘心除國疾。（○《文選》二十七從軍詩注。）

【從軍詩】

　　樓船凌洪波。尋戈刺群虜。（○《御覽》三百五十一。）

【詠史詩】

　　自古無殉死。達人所共知。秦穆殺三良。惜哉空爾為。結髮事明君。受恩良不訾。臨沒要之死。焉得不相隨。妻子當門泣。兄弟哭路垂。臨穴呼蒼天。涕下如綆縻。人生各有志。終不為此移。同知埋身劇。心亦有所施。生為百夫雄。死為壯士規。黃鳥作悲詩。至今聲不虧。（○《文選》二十一。《詩紀》十五。）

【雜詩】

　　日暮游西園。冀寫憂思情。曲池揚素波。列樹敷丹榮。上有特棲鳥。懷春向我鳴。褰衽欲從之。路險不得征。徘徊不能去。佇立望爾形。風飈揚塵起。白日忽已冥。回身入空房。托夢通精誠。人慾天不違。何懼不合併。（○《文選》二十九。《詩紀》十五。又《類聚》二十八作王粲詩。引情、榮、鳴三韻。）

【詩】〖以下四詩。章本古文苑作雜詩四首。廣《文選》、《詩紀》同。〗

　　吉日簡清時。從君出西園。方軌策良馬。並馳厲中原。北臨清漳水。西看柏楊山。回翔游廣囿。逍遙波渚間。（○《類聚》二十八。章本古文苑八。廣《文選》十五。《詩紀》十五。）

【詩】〖廣《文選》九作清河作。〗

　　列車息眾駕。相伴綠水湄。幽蘭吐芳烈。芙蓉發紅暉。百鳥何繽翻。振翼群相追。投網引潛鯉。強弩下高飛。白日已西邁。歡樂忽忘歸。（○《類聚》二十八。章本古文苑八。廣《文選》九。又廣《文選》十五。《詩紀》十五。逯案。廣《文選》重出此篇。一作雜詩。一作清河作。殊謬。）

【詩】

　　聯翻飛鸞鳥。獨游無所因。毛羽照野草。哀鳴入青雲。我尚假羽翼。飛睹爾形身。願及春陽會。交頸遘殷勤。（○《類聚》九十。章本古文苑八。廣《文選》十五。《詩紀》十五。）

【詩】

　　鷙鳥化為鳩。遠竄江漢邊。遭遇風雲會。托身鸞鳳間。天姿既否戾。受性又不閑。邂逅見逼迫。俯仰不得言。（○《類聚》九十二。章本古文苑八。廣《文選》十五。《詩紀》十五。）

【七哀詩三首】

　　西京亂無象。豺。虎方遘患。復棄中國去。遠身適荊蠻。親戚對我悲。朋友相追攀。出門無所見。白骨蔽平原。路有飢婦人。抱子棄草間。顧聞號泣聲。揮涕獨不還。未知身死處。何能兩相完。驅馬棄之去。不忍聽此言。南登霸陵岸。回首望長安。悟彼下泉人。喟然傷心肝。（○《文選》三十二。文章正宗二十九。《詩紀》十五。又《宋書》謝靈運傳論、《水經注》渭水注、《文選》二十二古意詶到溉登琅邪城詩注、環宇記二十五各引安一韻。南史謝晦傳引安、肝二韻。藝文《類聚》三十四引患、蠻、攀、原、安、肝六韻。韻補卷二引完、言二韻。黃氏集千家注杜

　　工部詩史補遺四通泉詩注引患、荊二韻。又草堂詩箋二十將適詩注引患、蠻二韻。）

　　荊蠻非我鄉。何為久滯淫。方舟溯大江。日暮愁我心。山岡有餘映。嚴阿增重陰。狐狸馳赴穴。飛鳥翔故林。流波激清響。猴猿臨岸吟。迅風拂裳袂。白露沾衣襟。獨夜不能寐。攝主起撫琴。絲桐感人情。為我發悲音。羈旅無終極。憂思壯難任。（○《文選》二十三。《詩紀》十五。又《書鈔》百五十八引陰、林二韻。《類聚》三十四引淫、心、陰、吟、琴、音六韻。《御覽》七百七十引心一韻。）

　　邊城使心悲。昔吾親更之。冰雪截肌膚。風飄無止期。百里不見人。草木誰當遲。登城望亭燧。翩翩飛戍旗。行者不顧反。出門與家辭。子弟多俘虜。哭泣無已時。天下盡樂土。何為久留茲。蓼蟲不知辛。去來勿與諮。（○章本古文苑八。《詩紀》十五。）

【詩】

　　荊架為燕使。送者盈水濱。縞素易水上。涕泣不可揮。（○韻補一。○逯案。濱、揮不葉。濱蓋湄之訛。才老所據本有誤。）

【詩】

　　探懷授所歡。願醉不顧身。（○《文選》二十五還舊園作見顏範二中書詩注。）

【詩】

　　哀笑動梁塵。急觴盪幽默。（○草堂詩箋九蘇端詩注。又海錄碎事六引下句。○逯案。笑應作嘯。哀嘯而歌。故音動梁塵也。）

魏詩卷三

　　陳琳

　　〈琳。字孔璋。廣陵人。初為大將軍何進府主簿。后中亂冀州。依袁紹。冀州平。司空曹操以為軍謀祭酒。管記室。徙門下督。建安二十二年卒。有集十捲。〉

【飲馬長成窟行】

　　飲馬長城窟。水寒傷馬骨。往謂長城吏。慎莫稽留太原卒。官作自有程。舉築諧汝聲。男兒寧當格鬥死。何能怫鬱築長城。長城何連連。連連三千里。邊城多健少。內舍多寡婦。作書與內舍。便嫁莫留住。善侍新姑嫜。時時念我故夫子。報書往邊地。君今出語一何鄙。身在禍難中。何為稽留他家子。生男慎莫舉。生女哺用脯。君獨不見長城下。死人骸骨相撐拄。結髮行事君。慊慊心意關。明知邊地苦。賤妾何能久自全。（○玉台新詠一。《樂府詩集》三十八。廣《文選》十三。《詩紀》十六。又《書鈔》百四十五作古樂府。引脯一韻。草堂詩箋十三新婚別注引婦、故二韻。）

【詩】〖廣《文選》合下篇作遊覽詩二首。《詩紀》同。〗

　　高會時不娛。羈客難為心。殷懷從中發。悲感激清音。投觴罷歡坐。逍遙步長林。蕭蕭出谷風。黯黯天路陰。惆悵忘旋反。歔欷涕沾襟。（《詩紀》雲。一作巾。○《類聚》二十八。廣《文選》九。《詩紀》上六。）

【詩】

　　節運時氣舒。秋風涼且清。間居心不娛。駕言從友生。翱翔戲長流，逍遙登高城。東望看疇野。回顧覽園庭。嘉木凋綠葉。芳草纖紅榮。騁哉日月逝。年命將西傾。建功不及時。鐘鼎何所銘。收念還寢房。慷慨詠墳經。庶幾及君在。立德垂功名。（○《類聚》二十八。廣《文選》九。《詩紀》十六。）

【宴會詩】

　　凱風飄陰雲。白日揚素暉。良友掃我游。高會宴中闈。玄鶴浮清泉。綺樹煥青蕤。（○《類聚》三十九。《詩紀》十六。）

【詩】

　　春天潤九野。卉木渙油油。紅華紛曄曄。發秀曜中衢。（○韻補二。）

　　仲尼以聖德。行聘遍周流。遭斥厄陳蔡。歸之命也夫。（○同上）

　　沈淪眾庶間。與世無有殊。紆鬱懷傷結。舒展有何由。（○同上）

　　轗軻固宜然。卑陋何所羞。援茲自抑慰。研精於道腴。（○同上○逯案。以上四詩韻補通入尤韻。當是一篇之辭。）

　　劉楨

　　〈楨。字公幹。東平寧陽人。建安中。司空曹操以為軍謀祭酒掾。建安二十二年卒。有集四卷。〉

【公燕詩】

　　永日行遊戲。歡樂猶未央。遺思在玄夜。相與復翱翔。輦車飛素蓋。從者盈路傍。月出照園中。珍木郁蒼蒼。清川過石渠。流波為魚防。芙蓉散其華。菡萏溢金塘。靈鳥宿水裔。仁獸游飛梁。華館寄流波。豁達來風涼。生六未始聞。歌之安能詳。投翰長嘆息。綺麗不可忘。（○《文選》二十。《詩紀》十六。又《書鈔》百三十四引旁一韻。《類聚》三十九引央、翔、傍、蒼、防、塘、梁、忘八韻。《御覽》七百七十四引傍一韻。）

【贈五官中郎將詩四首】

　　昔我從元后。整駕至南鄉。過彼豐沛都。與君共翱翔。四節相推斥。季冬風且涼。眾賓會廣坐。明鐙熺炎光。清歌制妙聲。萬舞在中堂。金罍含甘醴。羽觴行無方。長夜忘歸來。聊且為太康。四牡向路馳。歡悅誠未央。（○《文選》二十三。又《初學記》十四引鄉、翔、光、堂、方五韻。）

　　余嬰沉痼疾。竄身清漳濱。自夏涉玄冬。彌曠十餘旬。常恐游岱宗。不復見故人。所親一何篤。步趾慰我身。清談同日夕。情盻敘憂勤。便復為別辭。游車歸西鄰。素葉隨風起。廣路揚埃塵。逝者如流水。哀此遂離分。追問休時會。要我以陽春。望慕結不解。貽爾新詩文。勉哉修令德。北面自寵珍。（○《文選》二十三。《詩紀》十六。又黃氏集千家注杜工部詩史補遺九哭李詩注引分一韻。草堂詩箋二十一送韋詩注引濱一韻。○孫志祖《文選》考勤異雲。自夏涉玄冬。彌曠十餘旬。《說文》系傳疒部痁字引作自夏及徂秋。曠爾十餘旬。按若自夏涉冬。則不止十餘旬矣。逯案。孫氏此說甚是。應從《說文》系傳正之。）

　　秋日多悲懷。感慨以長嘆。終夜不遑寐。敘意于濡翰。明燈曜閏中。清風凄已寒。白露塗前庭。應門重其關。四節相推斥。歲月忽已殫。壯士遠出征。戎事將獨難。涕泣灑衣裳。能不懷所歡。（○《文選》二十三。《詩紀》十六。）

　　涼風吹沙礫。霜氣何皚皚。明月照緹幕。華燈散炎輝。賦詩連篇章。極夜不知歸。君侯多壯思。文雅縱橫飛。小臣信頑鹵。黽勉安能追。（○《文選》二十三。《詩紀》十六。又《書鈔》百三十二、《御覽》七百各引暉一韻。韻補一引皚、暉二韻。）

【贈徐幹詩】

　　誰謂相去遠。隔此西掖垣。拘限清切禁。中情無由宣。思子沉心曲。長嘆不能言。起坐失次第。一日三四遷。步出北寺門。遙望西苑園。細柳夾道生。方塘含清源。輕葉隨風轉。飛鳥何翻翻。乖人易感動。

　　涕下與衿連。仰視白日光。皦皦高且懸。兼燭八紘內。物類無頗偏。我獨抱深感。不得與比焉。（○《文選》二十三。《詩紀》十六。又《文選》三十一雜體詩注引一句。《類聚》一引懸、偏二韻。《初學記》十一引垣、宣、言、遷、園、源、翩七韻。又垣、宣二韻。又垣一韻。黃氏集千家注杜工部詩六崔評事詩注引遷一韻。事文《類聚》新集五引垣、宣二韻。）

【贈徐幹詩】

　　猥蒙惠咳吐。貺以雅頌聲。高義厲青雲。灼灼有表經。（○《書鈔》一百。○孔氏校雲。陳俞本雅頌作大雅。有表經作粲華星。）

【贈送從弟詩三首】〖第三首《初學記》作鳳凰詩。殊謬。〗

　　泛泛東流水。磷磷水中石。蘋藻生其涯。華葉紛擾溺。采之薦宗廟。可以羞嘉客。豈無園中葵。懿此出深澤。（○《文選》二十三。《詩紀》十六。）

　　亭亭山上松。瑟瑟谷中風。風聲一何盛。松枝一何勁。冰霜正慘凄。終歲常端正。豈不罹凝寒。松柏有本性。（○《文選》二十三。《類聚》八十八。文章正宗二十九。《詩紀》十六。又文鏡秘儲論南卷引風、勁二韻。）

　　鳳皇集南嶽。徘徊孤竹根。於心有不厭。奮翅凌紫氛。豈不常勤苦。羞與黃雀群。何時當來儀。將須聖明君。（○《文選》二十三。《初學記》三十。文章正宗二十九。錦繡萬花谷後集四十。《詩紀》十六。又《類聚》九十引根、氛、群三韻。）

【雜詩】

　　職事相填委。文墨紛消散。馳翰未暇食。日昃不知晏。沈迷簿領間。回回自昏亂。釋此出西城。登高且游觀。方塘含白水。中有鳧與雁。安得肅肅羽。從爾浮波瀾。（○《文選》二十九。文章正宗二十九。《詩紀》十六。又《文選》四十三丘希范與陳伯之書注引亂一韻。《書鈔》三十六引散、亂二韻。又晏一韻。草堂詩箋八白水詩注引起首一句。）

【鬥雞詩】

　　丹雞被華采。雙距如鋒芒。願一揚炎威。會戰此中唐。利爪探玉除。瞋目含火光。長翹驚風起。勁翮正敷張。輕舉奮勾喙。電擊復還翔。（○《類聚》九十一。《詩紀》十六。）

【射鳶詩】

　　鳴鳶弄雙翼。飄飄薄青雲。我后橫怒起。意氣凌神仙。發機如驚焱。三發兩鳶連。流血灑牆屋。飛毛從風旋。庶士同聲贊。君射一何妍。（○《類聚》九十二。詩記十六。）

【詩】

　　昔君錯畦畤。東土有素木。條柯不盈尋。一尺再三曲。隱生寘翳林。控Ａ１９自迫速。得托芳蘭苑。列植高山足。（○《類聚》八十八。《詩紀》十六。）

【詩】

　　青青女蘿草。上依高松枝。幸蒙庇養恩。分惠不可貲。風雨雖急疾。根株不傾移。（○《類聚》八十一。《詩紀》十六。又《御覽》九百九十三引枝、訾二韻。）

【詩】

　　天地無期竟。民生甚局促。為稱百年壽。誰能應此錄。低昂倏忽去。炯若風中燭。（○《御覽》八百七十。）

【詩】

　　翩翩野青雀。棲竄茨棘蕃。朝食平田粒。夕飲曲池泉。猥出蓬萊中。乃至丹丘邊。（○《御覽》九百二十二。事類賦雀賦。）

【詩】

　　旦發鄴城東。莫次溟水旁。三軍如鄧林。武士攻蕭庄。（○《書鈔》百十七。○孔氏《書鈔》校語云。武士攻蕭庄。陳俞本改劍戟凜秋霜。逯案。蕭乃肅之訛字。言軍士肅庄也。）

【詩】

　　初春含寒氣。陽氣匿其暉。灰風從天起。砂石縱橫飛。（○《書鈔》百五十四。）

【詩】

　　和風從東來。玄雲起西山。夜中發此氣。明旦飛甘泉。（《御覽》十一。）

【詩】

　　朝發白馬。暮宿韓陵。（○寰宇記五十五。）

【詩】

　　大廈雲構。（○《文選》四十六三月三日曲水詩序。又二十二招隱詩注。）

【詩】

　　玄雲起高岳。終朝彌八方。（○《書鈔》一百五十。《類聚》一。）

【詩】

　　皦月垂素光。玄云為仿佛。（○《文選》二十九雜詩注。）

【詩】

　　攬衣出巷去。素蓋保翩翩。（○《書鈔》百三十四。）

【詩】

　　散禮風雨起。（○《書鈔》一百。）

　　徐幹

　　〈干。字偉長。北海人。辟司空曹操府。除上艾長。以疾不行。歷軍謀祭酒掾。五官中郎將文學。建安二十二年卒。有集五卷。〉

【贈五官中郎將詩】

　　貽爾新詩。（○《文選》二十三答何劭詩注。）

【答劉楨詩】〖《詩紀》作答劉公幹詩。〗

　　與子別無幾。所經未一旬。我思一何篤。其愁如三春。雖路在咫尺。難涉如九關。陶陶朱夏德。草木昌且繁。（○《類聚》三十一。《詩紀》十六。又《書鈔》百五十四引繁一韻。《文選》二十五于安城答謝靈運詩注引春一韻。）

【情詩】

　　高殿郁崇崇。廣廈凄冷冷。微風起閨闥。落日照階庭。踟躕雲屋下。嘯歌倚華楹。君行殊不返。我飾為誰容。爐薰闔不用。鏡匣上塵生。綺羅失常色。金翠暗無精。嘉餚既忘御。旨酒亦常停。顧瞻空寂寂。唯聞燕雀聲。憂思連相屬。中心如宿酲。（○玉台新詠一。廣《文選》九。《詩紀》十六。）

　　室思詩（六章○廣《文選》於前五章作雜詩五首。后一章作室思。《詩紀》於後一章作室思。前二章作雜詩。于三四五章又作室思。）

　　沉陰結愁憂。愁憂為誰興。念與君生別。各在天一方。良會未有期。中心摧且傷。不聊憂餐食。慊慊常飢空。端坐而無為。仿佛君容光。

　　峨峨高山首。悠悠萬里道。君去日已遠。鬱結令人老。人生一世間。忽若暮春草。時不可再得。何為自愁惱。每誦昔鴻恩。賤軀焉足保。

　　浮雲何洋洋。願因通我辭。飄颻不可寄。徙倚徒相思。人離皆復會。君獨無返期。自君之出矣。明鏡暗不治。思君如流水。何有窮已時。

　　慘慘時節盡。蘭葉凋復零。喟然長嘆息。君期慰我情。展轉不能寐。長夜何綿綿。躡履起出戶。仰觀三星連。自恨志不遂。泣涕如湧泉。（○紀容舒玉台新詠考異雲。君期二字未詳。疑為期君之誤。又傅玄秋蘭篇。君期歷九秋。《樂府詩集》期作其。此篇亦當作君其歟。）

　　思君見巾櫛。以益我勞勤。安得鴻鸞羽。覯此心中人。誠心亮不遂。搔首立悁悁。何言一不見。復會無因緣。故如比目魚。今隔如參辰。（○玉台新詠考異雲。見君。宋刻作君見。弭。宋刻作益。並誤。今從太平《御覽》。勤字《御覽》作慚。則書勤為懃。因而轉誤。逯案。紀君說未盡的。君見《御覽》本作見君。又《御覽》益作弭。勤作慚。義皆勝。作勤者。殆後人誤以不韻而妄改。既改慚作勤。故並弭改為益耳。）

　　人靡不有初。想君能終之。別來歷年歲。舊恩何可期。重新而忘故。君子所尤譏。寄身雖在遠。豈忘君須臾。既厚不為薄。想君時見思。（○玉台新詠一。廣《文選》十五。《詩紀》十六。又《類聚》三十二引第三章。又《御覽》七百十四作塗岑詩。引慚一韻。又《樂府詩集》六十九、《文選》補三十四、章本古文苑九俱引治、時二韻。又韻補二引傷、空二韻。韻補一引人、悁二韻。臾、思二韻。）

【于清河見挽船士新婚與妻別詩】

　　與君結新婚。宿昔當別離。涼風動秋草。蟋蟀鳴相隨。冽冽寒蟬吟。蟬吟抱枯枝。枯枝時飛揚。身體忽遷移。不悲身遷移。但惜歲月馳。歲月無窮極。會合安可知。願為雙黃鵠。比翼戲清池。（○玉台新詠二作魏文帝。《類聚》二十九、《詩紀》十六並作為挽船士與新娶妻別。○逯案。此篇乃干作。魏文別有一首。玉台於此偶誤。）

　　阮瑀

　　〈瑀。字元瑜。陳留人。師事蔡邕。建安中。曹操以為軍謀祭酒。管記室。後為倉曹掾屬。建安十七年卒。有集五卷。〉

【駕出北郭門行】

　　駕出北郭門。馬樊不肯馳。下車步踟躕。仰折枯楊枝。顧聞丘林中。噭々有悲啼。借問啼者出。何為乃如斯。親母舍我歿。後母憎孤兒。饑寒無衣食。舉動鞭捶施。骨消肌肉盡。體若枯樹皮。藏我空室中。父還不能知。上冢察故處。存亡永別離。親母何可見。淚下聲正嘶。棄我於此間。窮厄豈有貲。傳告後代人。以此為明規。（○《樂府詩集》六十一。《初學記》二十八作樂府詩。《詩紀》十七。）

【琴歌】

　　〖文士傳曰：太祖雅聞瑀名。辟之。不應。乃逃入山中。太祖使人焚山得瑀。太祖時征長安。大延賓客。怒瑀不與語。使就技人列。瑀善解音。能鼓琴。撫弦而歌。為曲既捷。音聲殊妙。太祖大悅雲。〗

　　奕奕天門開。大魏應期運。青蓋巡九州。在東西人怨。士為知已死。女為悅者玩。恩義苟敷暢。他人焉能亂。（○《三國志》王粲傳注。《文選》六十齊竟陵文宣王行狀注。《御覽》五百七十二。《樂府詩集》六十。《詩紀》十七。又吳棫韻補四引運、怨二韻及怨、玩二韻。○《三國志》裴注曰：魚氏典略、摯虞文章志並雲瑀建安初。辭疾避役。不為曹洪屈。得太祖召。即投杖而起。不得有逃入山中焚之乃出之事也。又典略載太祖初征荊州。使瑀作書與劉備。乃征馬超。又使瑀作書與韓遂。此二書今具存。至長安之前。遂等破走。太祖始以十六年得入關耳。而張騭雲。初得瑀時。太祖在長安。此又乖戾。瑀以十七年卒。太祖十八年策為魏公。而雲瑀歌舞辭稱大魏應期運。愈知其妄。其辭雲他人焉能亂。了不成語。瑀之吐屬必不如此云云。逯案。據此知歌系後人所依托。姑編入俟考。）

【詠史詩二首】

　　誤哉秦穆公。身沒從三良。忠臣不違命。隨軀就死亡。低頭窺壙戶。仰視日月光。誰謂此可處。恩義不可忘。路人為流涕。黃鳥鳴高桑。（○《類聚》五十五作阮瑀詩。廣《文選》八。《詩紀》十七。）

　　燕丹善勇士。荊軻為上賓。圖盡擢匕首。長驅西入秦。素車駕白馬。相送易水津。漸離擊築歌。悲聲感路人。舉坐同咨嗟。嘆氣若青雲。（○同上○以上二首。《類聚》無題。《詩紀》從廣《文選》作詠史詩。逯案。王粲有詠三良之作。而題曰詠史。則此上篇自可題曰詠史。又左思詠史詩有荊軻一篇。當是祖述建安諸賢。則下篇亦可以作此題也。）

【七哀詩】

　　丁年難再遇。富貴不重來。良時忽一過。身體為土灰。冥冥九泉室。漫漫長夜台。身盡氣力索。精魂靡所能。嘉餚設不御。旨酒肥觴杯。出壙望故鄉。但見蒿與萊。（○《類聚》三十四。廣《文選》九。《詩紀》十七。又《初學記》十四引來、灰、台、能、杯五韻。）

【公燕詩】

　　陽春和氣動。賢主以崇仁。布惠綏人物。降愛常所親。上堂相娛樂。中外奉時珍。五味風雨集。杯酌若浮雲。（○《初學記》十四。）

【詩】〖《詩紀》作雜詩。〗

　　臨川多悲風。秋日苦清涼。客子易為戚。感此用哀傷。攬衣起躑躅。上觀心與房。三星守故次。明月未收光。雞鳴當何時。朝晨尚未央。還坐長嘆息。憂憂安可忘。（○《類聚》二十七。《類聚》三十四作七哀詩。廣《文選》十作行詩。《詩紀》十七。）

【詩同上】

　　我行自凜秋。季冬乃來歸。置酒高堂上。友朋集光輝。念當復離別。涉路險且夷。思慮益惆悵。淚下沾裳衣。（○《類聚》二十七。廣《文選》十。《詩紀》十七。）

【詩】〖《詩紀》作隱士詩。〗

　　四皓隱南嶽。老萊竄河濱。顏回樂陋巷。許由安賤貧。伯夷餓首陽。天下歸其仁。何患處貧苦。但當守明真。（○《類聚》三十六。鳴沙石室古籍叢殘類書殘卷高尚門。《詩紀》十七。）

【詩】

　　白髮隨櫛墮。未寒思厚衣。四支易懈忄卷。行步益疏遲。常恐時歲盡。魂魄忽高飛。自知百年後。堂上生旅葵。（○《類聚》十八。《詩紀》十七。）

【詩】〖《詩紀》作苦雨詩。〗

　　苦雨滋玄冬。引日彌且長。丹墀自殲殪。深樹猶沾裳。客行易感悴。我心摧已傷。登台望江沔。陽侯沛洋洋。（○《類聚》二。《詩紀》十七。）

【詩】〖樂府作怨詩。《詩紀》同。〗

　　民生受天命。漂若河中塵。雖稱百齡壽。孰能應此身。猶獲嬰凶禍。流落恆苦辛。

　　《類聚》三十。（《樂府詩集》四十一。《詩紀》十七。逯案。此詩《類聚》在人部怨門。故郭茂倩目為怨詩。其實非是。）

【詩】

　　箭細鐵絲剛。刀插銀刃白。（○黃氏集千家注杜工部詩補遺九久雨詩注。）

【詩】

　　春岑藹林木。（○草堂詩箋二十四又于詩注。）

　　應瑒

　　〈瑒。字德璉。汝南人。曹操闢為丞相掾。轉平原侯庶子。後為五官中郎將文學。建安二十二年卒。有集五卷。〉

【報趙淑麗詩】〖《詩紀》雲。一作報趙叔嚴。〗

　　朝雲不歸。夕結成陰。離群猶宿。永思長吟。有鳥孤棲。哀鳴北林。嗟我懷矣。感物傷心。（○《類聚》三十一。《詩紀》十七。）

【公燕詩】

　　巍巍主人德。佳會被四方。開館延群士。置酒於斯堂。辨論釋鬱結。援筆興文章。穆穆眾君子。好合同歡康。促坐褰重帷。傳滿騰羽觴。（○《詩紀》十七。《類聚》三十九作公宴詩。引堂、章、康、觴四韻。《初學記》十四作應瑒詩。引方、堂、章、康四韻。）

【侍五官中郎將建章台集詩】

　　朝雁鳴雲中。音響一何哀。問子游何鄉。戢翼正徘徊。言我塞門來。將就衡陽棲。往春翔北土。今冬客南淮。遠行蒙霜雪。毛羽日摧頹。常恐傷肌骨。身隕沉黃泥。簡珠墮沙石。何能中自諧。欲因雲雨會。濯羽陵高梯。良遇不可值。伸眉路何階。公子敬愛客。樂飲不知疲。和顏既以暢。乃肯顧細微。贈詩見存慰。小子非所宜。為且極讓情。不醉其無歸。凡百敬爾位。以副饑渴懷。（○《文選》二十。《詩紀》十七。又《類聚》九十一作應瑒詩。引哀、徊、棲、淮、頹、泥六韻。《文選》二十四贈陸機詩注引一句。）

【別詩二首】

　　朝雲浮四海。日暮歸故山。行役懷舊土。悲思不能言。悠悠涉千里。未知何時旋。（○《類聚》二十九。廣《文選》八。《詩紀》十七。）

　　浩浩長河水。九折東北流。晨夜赴滄海。海流亦何抽。遠適萬里道。歸來未有由。臨河累太息。五內懷傷憂。（○同上）

【鬥雞詩】

　　戚戚懷不樂。無以釋勞勤。兄弟遊戲場。命駕迎眾賓。二部分曹伍。群雞煥以陳。雙距解長紲。飛踴超敵倫。芥羽張金距。連戰何繽紛。從朝至日夕。勝負尚未分。專場驅眾敵。剛捷逸等群。四坐同休贊。賓主懷悅欣。博弈非不樂。此戲世所珍。（○《類聚》九十一。《詩紀》十七。）

　　繁欽

　　〈欽。字休伯。潁川人為。為丞相主簿。建安二十三年卒。有集十捲。〉

【贈梅公明詩】

　　瞻我北園。有條者桑。遘此春景。既茂且長。氤氳吐葉。柔潤有光。黃條蔓衍。青鳥來翔。日月其邁。時不可忘。公子瞻旃。勛名乃彰。（○《類聚》三十一。廣《文選》十。《詩紀》十七。）

【遠戍勸戒詩】

　　肅將王事。集此揚土。凡我同盟。既文既武。鬱郁桓桓。有規有矩。務在和光。同塵共垢。各竟其心。為國蕃輔。誾誾行行。非法不語。可否相濟。闕則雲補。（○《類聚》二十三。廣《文選》十。《詩紀》十七。）

【詠蕙詩】〖廣《文選》作蕙詠。《詩紀》同。〗

　　蕙草生山北。托身失所依。植根陰崖側。夙夜懼危頹。寒泉浸我根。凄風常徘徊。三光照八極。獨不蒙餘暉。葩葉永凋瘁。凝露不暇晞。百卉皆含榮。已獨失時姿。比我英芳發。鶗鴂鳴已哀。（○《類聚》八十一。廣《文選》十五。《詩紀》十七。）

【生茨詩】

　　〖灌畦暇語曰：後漢繁欽。傷世道剝喪。賢愚隱情。上之人用察不至。而小人得志。君子伏匿。於是賦生茨之詩。其詞曰：〗

　　有茨生蘭圃。布葉醫芙蕖。寄根膏壤隈。春澤以養軀。太陽曝真色。翔風發其旉。甘液潤其中。華實與氣俱。族類日夜滋。被我中堂隅。（○灌畦暇語。）

【定情詩】〖《白帖》作古詩。歲華紀麗同。《御覽》八百七作寄情詩。〗

　　〖樂府解題曰：定情詩。漢繁欽所作也。言婦人不能以禮從人。而自相悅媚。乃解衣服玩好致之。以結綢繆之志。若臂環致拳拳。指環致殷勤。耳珠致區區。香囊致扣扣。跳脫致契闊。佩玉結恩情。自以為得志。而期于山隅山陽山西山北。終而不答。乃自悔傷焉。○逯案。《文選》十八洛神賦注引繁欽定情《詩》曰：何以消滯憂。足下雙遠遊云云。今此篇不見。殆玉台有刪節。此其佚句也。〗

　　我出東門游。邂逅承清塵。思君即幽房。侍寢執衣巾。時無桑中契。迫此路側人。我既媚君姿。君亦悅我顏。何以致拳拳。綰臂雙金環。何以致殷勤。約指一雙銀。何以致區區。耳中雙明珠。何以致叩叩。香囊系肘后。何以致契闊。繞腕雙跳脫。何以結恩情。佩玉綴羅纓。何以結中心。素縷連雙針。休以結相於。金簿畫幧頭。何以慰別離。耳後玳瑁釵。何以答歡欣。紈素三條裙。何以結愁悲。白絹雙中衣。與我期何所。乃期東山隅。日旰兮不來。谷風吹我襦。無望無所見，涕泣起踟躕。與我斯何所。乃期東山南隅。日旰兮不來飄風吹我裳。逍遙莫誰睹。望君愁我腸。與我期何所。乃期西山側。日夕兮不來。躑躅長嘆息。遠望涼風至。俯仰正衣服。與我期何所。乃期山北岑。日暮兮不來。凄風吹我襟。望君不能坐。悲苦愁我心。愛身以何為。惜我華色時。中情既款款。然後克密期。褰衣躡茂草。謂君不我欺。廁此醜陋質。徙倚無所之。自傷失所欲。淚下如連絲。（○玉台新詠一。《樂府詩集》七十六。《詩紀》十七。又《書鈔》百二十九、《初學記》二十六、《御覽》六百九十六、八百十九各引裙一韻。《書鈔》百三十五、《御覽》七百十八各引脫一韻。《書鈔》百三十六、《類聚》八十四、《御覽》八百七各引釵一韻。《書鈔》百三十六引環一韻。《白帖》四引區、珠、叩、后四韻。《御覽》六百八十八引頭一韻。歲華紀麗二引達一韻。）

【槐樹詩】

　　嘉樹吐翠頁。列在雙闕涯。旖旎隨風動。柔色紛陸離。（○《初學記》二十八。《詩紀》十七。）

【雜詩】

　　世俗有險易。時運有盛衰。老氏和其光。蘧瑗貴可懷。（○《類聚》二十三。《詩紀》十七。）

【七言詩】

　　陰雲起兮白雪飄。（○《書鈔》百五十二。）

　　魏文帝曹丕

　　〈丕。字子桓。曹操長子。建安十六年為五官中郎將。二十二年立為魏太子。二十五年正月嗣魏王位。改建安為延康。十一月受漢禪。即帝位。改元黃初。七年卒。時年四十。謚曰文皇帝。有典論五卷、集二十三卷。〉

【樂府】

【短歌行】

　　〖古今樂錄曰：王僧虔技錄雲。短歌行仰瞻一曲。魏氏遺令。使節朔奏樂。魏文制此辭。自撫箏和歌。歌者雲。貴官彈箏。貴官即魏文也。此曲聲制最美。辭不可入宴樂。〗

　　仰瞻帷幕。俯察幾筵。其物如故。其人不存。神靈倏忽。棄我遐遷。靡瞻靡恃。泣涕連連。呦呦游鹿。銜草鳴麑。翩翩飛鳥。挾子巢棲。我獨孤煢。懷此百離。憂心孔疚。莫我能知。人亦有言。憂令人老。嗟我白髮。生一何早。長吟永嘆。懷我聖考。曰仁者壽。胡不是保。（六解○樂府雲。右一曲魏樂所奏。○《宋書》樂志。《樂府詩集》三十。廣《文選》十三。《詩紀》十二。○顧炎武日知錄曰：近日盛行詩歸一書。）

　　尢為妄誕。魏文帝短歌行。長吟永嘆。思我聖考。聖考謂其父武帝也。（改為聖老。評之曰聖老字奇。）

【秋胡行二首】〖《詩紀》雲。第一首一作歌魏德。第二首一作浮萍篇。〗

　　堯任舜禹。當復何為。百獸率舞。鳳凰來儀。得人則安。失人則危。唯賢知賢。人不易知。歌以詠言。誠不易移。鳴條之役。萬舉必全。明德通靈。降福自天。（○《類聚》四十一。《樂府詩集》三十六。廣《文選》十三。又廣《文選》八作歌魏德詩。）

　　泛泛綠池。中有浮萍。寄身流波。隨風靡傾。芙蓉含芳。菡萏垂榮。朝采其實。夕佩其英。采之遺誰。（《類聚》作誰遺。）所思在庭。雙魚比目。鴛鴦交頸。有美一人。婉如清揚。（《類聚》作青陽。）知音識曲。善為樂方（《詩紀》雲。有美四句又見善哉行。○《類聚》四十一。《樂府詩集》三十六。又廣《文選》八作歌魏德詩。《詩紀》十二。○逯案。《詩紀》依據廣《文選》注云一作歌魏德詩。非也。樂儲詩集於秋胡行題下引樂府解題曰：後人哀而賦之。為秋胡行。廣題曰：曹植秋胡行。但歌魏德而不取秋胡事。與文帝之辭同也云云。則兩書乃謂曹氏兄弟皆以舊題填新辭。其不取秋胡事者同。非言曹丕所作亦歌魏德也。廣《文選》題為歌魏德詩。本是妄作。《詩紀》不應注一作某某而不言所本也。又有美四句分見兩詩。而善哉行篇似較完整。蓋樂府以聲曲為主。歌辭可以割裂拼湊。故此計以有美四句作為全篇結尾。）

【善哉行二首】〖《詩紀》雲。一曰擬作。○逯案。第一首《類聚》作苦哉行。六臣本《文選》注云。五臣作苦哉行。〗

　　上山採薇。薄暮苦飢。谿谷多風。霜露沾衣。野雉群雊。猴猿相追。還望故鄉。郁何壘壘。高山有崖。林木有枝。憂來無方。人莫之知。人生如寄。多憂何為。今我不樂。歲月如馳。湯湯川流。中有行舟。隨波轉薄。有似客游。策我良馬。被我輕裘。載馳載驅。聊以忘憂。（六解樂府雲。右一曲魏晉樂所奏。○《宋書》樂志。《文選》二十七。《樂府詩集》三十六。文章正宗二十九。《詩紀》十二。又《類聚》四十一作苦哉行。引飢、衣、枝、之、馳、舟、游七韻。《文選》十三月賦注引衣一韻。十八懷舊賦注作古樂府。引壘一韻。）

　　有美一人。婉如清揚。妍姿巧笑。和媚心腸。知音識曲。善為樂方。哀弦微妙。清氣含芳。流鄭激楚。度宮中商。感心動耳。綺麗難忘。離鳥夕宿。在彼中洲。延頸鼓翼。悲鳴相求。眷然顧之。使我心愁。嗟爾昔人。休以忘憂。（○《樂府詩集》三十六。廣《文選》十三。《詩紀》十二。又《類聚》四十一引陽、方、商、忘四韻。杜公瞻編珠二作魏武帝樂府詩。引商、忘二韻。）

【丹霞蔽日行】

　　丹霞蔽日。采虹垂天。谷水潺潺。木落翩翩。孤禽失群。悲鳴雲間。月盈則沖。華不再繁。古來有之。嗟我何言。（《詩紀》雲。明帝步出夏門行中八句與此同。○《類聚》四十一。《樂府詩集》三十七。廣《文選》十三。《詩紀》十二。）

【煌煌京洛行】

　　夭夭園桃。無子空長。虛美難假。偏輪不行。淮陰五刑。鳥盡弓藏。保身全名。獨有子房。大憤不收。褒衣無帶。多言寡誠。只令事敗。蘇秦之說。六國以亡。傾側賣主。車裂固當。賢矣陳軫。忠而有謀。楚懷不從。禍卒不救。禍夫吳起。智小謀大。西河何健。伏屍何劣。嗟彼郭生。古之雅人。智矣燕昭。可謂得臣。峨峨仲連。齊之高士。北辭千金。東蹈滄海。（五解樂府雲。右一曲晉樂所奏。○《宋書》樂志。《樂府詩集》三十九。廣《文選》十二。《詩紀》十二。又《類聚》四十二引人、臣、士海四韻。又《文選》十八笙賦注作桃園行。引長、行二韻。）

【釣竿行】

　　東越河濟水。遙望大海涯。釣竿何珊珊。魚尾何{⺮徒}々。行路之好者。芳餌欲何為。（○藝文《類聚》四十一。《詩紀》十二。）

【十五】

　　登山而遠望。谿谷多所有。楩柟千餘尺。眾草之盛茂。華葉耀人目。五色難可紀。雉雊山雞鳴。虎嘯谷風起。號羆當我道。狂顧動牙齒。（○《宋書》樂志。《樂府詩集》二十七。廣《文選》十三。《詩紀》十二。）

【猛虎行】

　　與君媾新歡。托配于二儀。充列于紫微。長降焉可知。梧桐攀鳳翼。雲雨散洪池。（○《類聚》十一。《樂府詩集》三十一。《詩紀》十二。）

【善哉行】〖《詩紀》雲。《初學記》載第一解。題雲于講堂作。〗

　　朝日樂相樂。酣飲不知醉。悲弦激新聲。長笛吐清氣。弦歌感人腸。四坐皆歡悅。寥寥高堂上。涼風入我室。持滿如不盈。有德者能卒。君子多苦心。所愁不但一。慊慊下白屋。吐握不可失。眾賓飽滿歸。主人苦不悉。比翼翔雲漢。羅者安所羈。沖靜得自然。榮華何足為。（五解樂府雲。右一曲魏晉樂所奏。○《宋書》樂志。《樂府詩集》三十六。《詩紀》十二。又《書鈔》五十一及一百十引氣一韻。又《初學記》十四作于講堂作。引醉、氣二韻。）

【同前】〖《詩紀》雲。藝文《類聚》作銅雀園詩。〗

　　朝游高台觀。夕宴華池陰。大酋奉甘醪。狩人獻嘉禽。齊倡發東舞。秦箏奏西音。有客從南來。為我彈清琴。五音紛繁會。拊者激微吟。淫魚乘波聽。踴躍自浮沉。飛鳥翻翔舞。悲鳴集北林。樂極哀情來。寥亮摧肝心。清角豈不妙。德薄所不任。大哉子野言。弭弦且自禁。（五解樂府雲。右一曲魏晉樂所奏。○《宋書》樂志。《樂府詩集》三十六。《詩紀》十二。又《書鈔》一百一、一百七引音一韻。《類聚》二十八作銅雀園詩。引陰、禽、音、林、心五韻。《文選》三十一代君子有所思注及雜體詩注並作東門行。引陰一韻。又廣《文選》九所引與藝文《類聚》同。）

【折楊柳行】〖《詩紀》雲。藝文作游仙詩。古樂府作長歌行。〗

　　西山一何高。高高殊無極。上有兩仙 僮。不飲亦不食。與我一丸藥。光耀有五色。服藥四五日。身體生羽翼。輕舉乘浮雲。倏忽行萬億。流覽觀四海。茫茫非所識。彭祖稱七百。悠悠安可原。老聃適西戎。於今竟不還。王喬假虛辭。赤松垂空言。達人識真偽。愚夫好妄傳。追念往古事。憒憒千萬端。百家多迂怪。聖道我所觀。（四解樂府雲。右一曲魏晉樂所奏。○《宋書》樂志。《樂府詩集》三十七。廣《文選》十三。《詩紀》十二。又《類聚》七十八作游仙詩。引極、食、色、翼、億、識六韻。《文選》二十二宿東園注引極、食、色、翼四韻。《初學記》五作登山望遠詩。引極、食二韻。《白帖》九引色一韻。舊《唐書》九十五、《御覽》九百八十四並引極、食、色、翼四韻。《御覽》四十五、寰宇記五十五並引食一韻。廣《文選》九作游仙詩。引極、食、色、翼、億、識六韻。）

【燕歌行二首】

　　秋風蕭瑟天氣涼。草木搖落露為霜。群燕辭歸雁南翔。念君客游多思腸。慊慊思歸戀故鄉。君何淹留寄他方。賤妾煢煢守空房。憂來思君不敢忘。不覺悟淚下沾衣裳。援琴鳴弦發清商。短歌微吟不能長。明月皎皎照我床。星漢西流夜未央。牽牛織女遙相望。爾獨何辜限河梁。（《詩紀》雲。晉樂所奏。分七解。○逯案。《宋書》及《樂府詩集》此篇前六解皆兩韻一解。○《宋書》樂志。《文選》二十七。玉台新詠九。《樂府詩集》三十二。《詩紀》十二。又《類聚》四十二引涼、霜、腸、方、忘五韻。《初學記》三引涼、霜二韻。）

　　別日何易會日難。山川悠遠路漫漫。鬱陶思君未敢言。寄聲浮雲往不還。涕零雨面毀容顏。誰能懷憂獨不嘆。展詩清歌聊自寬。樂往哀來摧肺肝。耿耿優枕不能眠。披衣出戶步東西。仰看星月觀雲間。飛鶬晨鳴聲可憐。留連顧懷不能存。（《詩紀》雲。晉樂所奏。分六解。又雲。此首文互異者。並以《宋書》為正。樂府雲。右一曲本辭。○玉台新詠九。《樂府詩集》三十二。《詩紀》十二。又《初學記》十五引難、漫、言、還四韻。）

　　別日何易會日難。山川悠遠漫漫。鬱陶思君未敢言。寄書浮雲往不還。涕零兩面毀形顏。

　　誰能懷憂獨不嘆。耿耿優枕不能眠。披衣出戶步東西。展詩清歌聊自寬。樂往哀來摧心肝。悲風清厲秋氣寒。羅帷徐動經秦軒。仰戴星月觀雲間。飛鳥晨鳴。聲氣可憐。留連懷顧不自存。（六解樂府雲。右一曲晉樂所奏。○《宋書》樂志。《樂府詩集》三十二。《詩紀》十二。）

【臨高台】

　　臨台行高。高以軒。下有水。清且寒。中有黃鵠往且翻。行為臣。當盡忠。願令皇帝陛下三千歲。宜居此宮。鵠欲南遊。雌不能隨。我欲躬銜汝。口噤不能開。我欲負之。毛衣摧頹。五里一顧。六里徘徊。（《詩紀》雲。此曲三段辭不相屬。鵠欲南遊以下乃古辭飛鵠行也。○《類聚》四十二作臨主台行。《樂府詩集》十八。廣《文選》十二。《詩紀》十二。又《文選》二十侍五官中郎將建章台集詩注作古辭。引頹一韻。）

【陌上桑】

　　棄故鄉。離室宅。遠從軍旅萬里客。披荊棘。求阡陌。側足獨窘步。路局苲。虎豹嗥動。雞驚禽失。群鳴相索。登高山。奈何蹈盤石。樹木叢生郁差錯。寢蒿草。蔭松柏。涕泣雨面沾枕席。伴旅單。稍稍日零落。惆悵竅自憐。相痛惜。（樂府雲。右一曲晉樂所奏。○《宋書》樂志。《樂府詩集》二十八。廣《文選》十三。《詩紀》十二。）

【秋胡行】〖《詩紀》雲。一作佳人期。〗

　　朝與佳人期。日夕殊不來。嘉餚不嘗。旨酒停杯。寄言飛鳥。告余不能。俯折蘭英。仰結桂枝。佳人不在。結之何為。從爾何所之。乃在大海隅。靈若道言。貽爾明珠。企予望之。步立踟躕。佳人不來。何得斯須。（○《類聚》四十一。《樂府詩集》三十六。廣《文選》十三。《詩紀》十二。）

【上留田行】

　　居世一何不同。上留田。富人食稻與粱。上留田。貧子食糟與糠。上留田。貧賤亦何傷。上留田。祿命懸在蒼天。上留田。今爾嘆息將欲誰怨。上留田。（○《類聚》四十一。《樂府詩集》三十八。《文選》補遺三十四。廣《文選》十三。《詩紀》十二。）

【大牆上蒿行】

　　陽春無不長成。草木群類隨大風起。零落若何翩翩。中心獨立一何煢。四時舍我驅馳。今我隱約欲何為。人生居天壤間。忽如飛鳥棲枯枝。我今隱約欲何為。適君身體所服。何不恣君口腹所嘗。冬被貂鼲溫暖。

　　夏當服綺羅輕涼。行力自苦。我將欲何為。不及君少壯之時。乘堅車。策肥馬良。上有滄浪之天。今我難得久來視。下有蠕蠕之地。今我難得久來履。保不恣意遨遊。從君所喜。帶我寶劍。今爾何為自低卬。悲麗平壯觀。白如積雪。利如秋霜。駁犀標首。玉琢中央。帝王所服。辟除凶殃。御左右奈何致福祥。吳之辟閭。越之步光。楚之龍泉。韓有墨陽。苗山之鋌。羊頭之鋼。知名前代。咸自謂麗且美。曾不如君劍良。綺難忘。冠青雲之崔嵬。纖羅為纓。飾以翠翰。既美且輕。表容儀。俯仰垂光榮。宋之章甫。齊之高冠。亦自謂美。蓋何足觀。排金鋪。坐玉堂。風塵不起。天氣清涼。奏桓瑟。舞趙倡。女娥長歌。聲協宮商。感心動耳。盪氣迴腸。酌桂酒。鱠鯉魴。與佳人期為樂康。前奉玉卮。為我行觴。今日樂不可忘。樂未央。為樂常苦遲。歲月逝。忽若飛。何為自苦。使我心悲。（○《樂府詩集》三十九。《詩紀》十二。又《書鈔》百二十二作魏文帝歌。引昂、央、祥三韻及昂、霜二韻。《文選》三十九七命注引我帶長寶劍。光白如秋霜二句。）

【艷歌何嘗行】

　　〖《詩紀》雲。《宋書》作古辭。樂府作文帝。○逯案。古今樂錄引王僧虔技錄雲。艷歌何嘗行。歌文帝何嘗、古白皓二篇。知此為魏文帝作。〗

　　何嘗快。獨無憂。但當飲醇酒。炙肥牛。長兄為二千石。中兄被貂裘。小弟雖無官爵。鞍馬々。往來王侯長者游。但當在王侯殿上。快獨摴蒲六博。對坐彈棋。男兒居世。各當努力。蹙迫日暮。殊不久留。少小相觸抵。寒苦常相隨。忿恚安足諍。吾中道與卿共別離。約身奉事君。禮節不可虧。上慚滄浪之天。下顧黃口小兒。奈何復老心皇皇。獨悲誰能知。（樂府雲。少小下為趨。前為艷。又雲。右一曲晉樂所奏。○《宋書》樂志作古詞。《樂府詩集》三十九。廣《文選》十三。《詩紀》十二。）

【月重輪行】

　　三辰垂光。照臨四海。煥哉何煌煌。悠悠與天地久長。愚見目前。聖睹萬年。明暗相絕。何可勝言。（○《類聚》四十二。《樂府詩集》四十。《詩紀》十二。）

【飲馬長城窟行】

　　浮舟橫大江。討彼犯荊虜。武將齊貫錍。征人伐金鼓。長戟十萬隊。幽冀百石弩。發機若雷電。一發連四五。（○《類聚》四十一。《樂府詩集》三十八。《詩紀》十二。又《書鈔》百二十五作魏明帝武平謂歌詩。引弩、五二韻。）

【董逃行】

　　晨背大河南轅。跋涉遐路漫漫。師徒百萬嘩喧。戈矛若林成山。旌旗拂日蔽天。（○《御覽》三百三十九。）

【折楊柳行】

　　端居若無悰。駕游博望山。（○《文選》二十一謝眺游東園詩注。）

【詩】

【黎陽作詩三首】

　　朝發鄴城。夕宿韓陵。霖雨載塗。輿人困窮。載馳載驅。沐雨櫛風。舍我高殿。何為泥中。在昔周武。爰暨公旦。載主而征。救民塗炭。彼此一時。唯天所贊。我獨何人。能不靖亂。（○《類聚》五十九。廣《文選》九。《詩紀》十二。）

　　殷殷其雷。蒙蒙其雨。我徒我車。涉此艱阻。遵彼洹湄。言刈其楚。班之中路。塗潦是御。轔轔大車。載低載昂。嗷嗷僕夫。載仆載僵。蒙塗冒雨。沾衣濡裳。（○《類聚》五十九。廣《文選》九。《詩紀》十二。）

　　千騎隨風靡。萬騎正龍驤。金鼓震上下。干戚紛縱橫。白旄若素霓。丹旗發朱光。追思太王德。胥宇識足臧。經歷萬歲林。行行到黎陽。（○《類聚》五十九。《詩紀》十二。○逯案。《類聚》此為第一首。在上兩首前。《詩紀》倒以五言編在四言后。故列此為第三首。）

【于譙作詩】

　　清夜延貴客。明燭發高光。豐膳漫星陳。旨酒盈玉觴。弦歌奏新曲。游響拂丹梁。餘音赴迅節。慷慨時激揚。獻酬紛交錯。雅舞何鏘鏘。羅纓從風飛。長劍自低昂。穆穆眾君子。和合同樂康。（○《詩紀》十二。《書鈔》百六引陽、揚二韻。《初學記》十四引光、觴、梁、揚、鏘、昂六韻。又引光、觴二韻。又十五引梁、揚二韻。）

【孟津詩】

　　良辰啟初節。高會構歡娛。通天拂景雲。俯臨四達衢。羽爵浮象樽。珍膳盈豆區。清歌發妙曲。樂正奏笙竽。曜靈忽西邁。炎景繼望舒。翊日浮黃河。長驅旋鄴都。（○《詩紀》十二。《類聚》二十八作在孟津詩。引娛、竽、舒、都四韻。七十三引娛、區二韻。《初學記》十四引娛、衢、區三韻。）

【芙蓉池作詩】

　　乘輦夜行游。逍遙步西園。雙渠相溉灌。嘉木繞通川。卑枝拂羽蓋。修條摩蒼天。驚風扶輪轂。飛鳥翔我前。丹霞夾明月。華星出雲間。上天垂光彩。五色一何鮮。壽命非松喬。誰能得神仙。遨遊快心意。保己終百年。（○《文選》二十七。《詩紀》十二。又《類聚》九、《御覽》五百九十二並引園、川、天、間、年五韻。）

【于玄武陂作詩】

　　兄弟共行游。驅車出西城。野田廣開闢。川渠互相經。黍稷何鬱郁。流波激悲聲。菱芡復綠水。芙蓉發丹榮。柳垂重蔭綠。向我池邊生。乘渚望長洲。群鳥歡嘩鳴。萍藻泛濫浮。澹澹隨風傾。忘憂共容與。暢此千秋情。（○古詩類苑十五。《詩紀》十二。又《類聚》九、廣《文選》十並引城、經、聲、榮、生、鳴、傾七韻。）

　　至廣陵于馬上作詩（《詩紀》雲。外編雲廣陵觀兵。）

　　觀兵臨江水。水流何湯湯。戈矛成山林。玄甲耀日光。猛將懷暴怒。膽氣正縱橫。誰雲江水廣。一葦可以航。不戰屈敵虜。戢兵稱賢良。古公宅岐邑。實始剪殷商。孟獻營虎牢。鄭人懼稽顙。充國務耕殖。先零自破亡。興農淮泗間。築室都徐方。量宜運權略。六軍咸悅康。豈如東山詩。悠悠多憂傷。（○魏志文帝紀注引魏書。《御覽》五百九十一。廣《文選》十。《詩紀》十二。又《類聚》五十九引湯、光、航、良四韻。）



【雜詩二首】

　　漫漫秋夜長。烈烈北風涼。展轉不能寐。披衣起彷徨。彷徨忽已久。白露沾我裳。俯視清水波。仰看明月光。天漢回西流。三五正縱橫。草蟲鳴何悲。孤雁獨南翔。鬱郁多悲思。綿綿思故鄉。願飛安得翼。欲濟河無梁。向風長嘆息。斷絕我中腸。（○《文選》二十九。文章正宗二十九。《詩紀》十二。又《類聚》二十七作魏文帝詩。引涼、佯、光、鄉、梁五韻。○逯案。李善本《文選》四注此《詩》曰：集雲枹中作。下篇雲于黎陽作。）

　　西北有浮雲。亭亭如車蓋。惜哉時不遇。適與飄風會。吹我東南行。行行至吳會。吳會非我鄉。安得久留滯。棄置勿復陳。客子常畏人。（○《文選》二十九。文章正宗二十九。事類賦《雲賦》注。《詩紀》十二。又《御覽》八、杜公瞻編珠一併引蓋一韻。）

【于明津作詩】

　　遙遙山上亭。皎皎雲間星。遠望使心懷。遊子戀所生。驅車出北門。遙望河陽城。（《詩紀》雲。古辭長歌行與此同。後有六句曰：凱風吹長棘。夭夭枝葉傾。黃鳥飛相追。咬咬弄音聲。佇立望西河。泣下沾羅纓。○逯案。后六句亦當為魏文帝作。應補入。《樂府詩集》所稱古辭。未必全為漢詩也。○《類聚》二十七。《詩紀》十二。）

【清河作詩】

　　方舟戲長水。湛澹自浮沉。弦歌發中流。悲響有餘音。音聲入君懷。凄愴傷人心。心傷安所念。但願恩情深。願為晨風鳥。雙飛翔北林。（○玉台新詠二。廣《文選》九。《詩紀》十二。又藝文《類聚》二十八作于清河作。引沉、音二韻。）

【代劉勛妻王氏雜詩】

　　〖《詩紀》雲。玉台以為王宋自作。今從藝文作魏文帝。〗

　　王宋者。平虜將軍劉勛妻也。入門二十餘年。后勛悅山陽司馬氏女。以宋無子出之。還於道中作詩。（○玉台新詠二。））

　　翩翩床前帳。張以蔽光輝。昔將爾同去。今將爾同歸。緘藏篋笥里。當復何時披。（○玉台新詠二作劉勛妻王氏雜詩。《類聚》二十九作魏文帝代劉勛出妻王氏詩。《詩紀》十二。○逯案。玉台載詩兩首。一為魏文帝作。一為曹植作。而只題為劉勛妻王氏雜詩。實誤。《詩紀》據藝文《類聚》編此音于魏文帝詩。是矣。然並第二首亦歸魏文。則又非也。今即析第二首入曹植集。）

【黎陽作詩】

　　奉辭罰罪遐征。晨過黎山巉崢。東濟黃河金營。北觀故宅頓傾。中有高樓亭亭。荊棘繞蕃業生。南望果園青青。霜露慘凄宵零。彼桑梓兮傷情。（○《類聚》五十九。《詩紀》十二。）

【寡婦詩】

　　友人阮元瑜早亡。傷其妻孤寡。為作此詩。

　　霜露紛兮交下。木葉洛兮凄凄。候雁叫兮雲中。歸燕翩兮徘徊。妾心感兮惆悵。白日急兮西頹。守長夜兮思君。魂一夕兮九乖。悵延佇兮仰視。星月隨兮天回。徒引領兮入房。竅自憐兮孤棲。願從君兮終沒。愁何可兮久懷。（○《類聚》三十四。《詩紀》十二。）

【令詩】

　　〖漢獻帝傳曰：太史丞許芝條上魏王代漢圖讖。王令曰：昔周文王三分天下有其二。以服事殷。公旦履天子之籍。聽天下之斷。終然復子明辟。吾雖德不及二聖。吾敢忘高山景行之義哉。吾作詩云雲。庶欲守此辭以自終。卒不虛言也。〗

　　喪亂悠悠過紀。白骨從橫萬里。哀哀下民靡恃。吾將以時整理。復子明辟致仕。（○《三國志》文帝紀注引獻帝傳禪代眾事。《詩紀》十二。）

【夏日詩】

　　夏時饒溫和。避暑就清涼。比坐高閣下。延賓作名倡。弦歌隨風厲。吐羽含征商。嘉餚重疊來。珍果在一傍。棋局縱橫陳。博弈合雙揚。巧拙更勝負。歡美樂人腸。從朝至日夕。安知夏節長。（○《詩紀》十二。又《初學記》十五作魏文帝詩。引倡、商二韻。《御覽》二十三作魏文帝詩。引涼、倡、傍、揚、腸、長六韻。）

【見挽船士兄弟辭別詩】〖樂府作折楊柳行。〗

　　鬱郁河邊樹。青青野田草。舍我故鄉客。將適萬里道。妻子牽衣袂。抆淚沾懷抱。還附幼童子。顧托兄與嫂。辭訣未及終。嚴駕一何早。負笮引文舟。飽渴常不飽。誰令爾貧賤。咨嗟何所道。（○《樂府詩集》三十七作謝靈運折楊柳行。《書鈔》百三十八作魏文帝詩。引食一韻。《初學記》十八作魏文帝見挽船士兄弟辭別詩。引道、抱二韻。《白帖》六作魏文帝詩。引將適千里道。妻子牽衣袂兩句。○逯案。《樂府詩集》作謝靈運詩。然其思想情調。語言風格皆不類。《樂府詩集》折楊柳行。魏文一篇。謝兩篇。前後次列。亦或後世刊寫已有竄亂。今依《書鈔》、《初學記》、《白帖》等作魏文帝詩。而於謝詩亦分著此篇。）

【詩】

　　行行游且獵。且獵路南隅。彎我烏號弓。騁我纖驪駒。走者貫鋒鏑。伏者值戈殳。白日未及移。

　　手獲三十餘。（○《御覽》三百五十三。）

【詩】

　　巾車出鄴宮。校獵東橋津。重罝施密網。罕篳飄如雲。彎弓忽高馳。一發連雙麕。（○《類聚》九十五。《詩紀》十二。又《初學記》二十二引津、雲二韻。《御覽》九百七引津、麕二韻。）

　　蜘蛛網戶牖。野草當階生。（○《文選》二十九雜詩注引魏文帝詩。三十直學省愁卧詩注引上一句。）

　　酒人獻三清。絲中列南廂。（○鳴沙石室古籍業殘類書殘卷宴樂類。）

　　王韓獨何人。翱翔隨天塗。（○《文選》二十八前緩歌聲注。）

　　回頭四向望。眼中無故人。（○《文選》二十五答張士然詩注。）

　　絹綃白如雪。輕華比蟬翼。（○《白帖》二。）

　　畫舸復堤。（○唐語林二。）

　　蘭芷生兮芙蓉披。（○《文選》三十一雜詩注。）

【東閣詩】

　　高山吐慶雲。（○《文選》三十一雜體詩注。）

【歌】〖《詩紀》作古歌銅雀詞。編在漢詩。〗

　　長安城西雙員闕。上有一雙銅雀。一鳴五穀生。再鳴五穀熟。（○《三輔黃圖》二引作古歌。《書鈔》百五十六引作魏文帝歌詞。《文選》五十六石闕銘注作魏文帝歌。《御覽》三十五作古歌詞。百七十九作魏文帝歌。《詩紀》七。○逯案。此歌《書鈔》等書數引。皆作魏文帝。今從之。編入本卷。）

　　甄皇后

　　〈甄皇后。本袁紹中子袁熙妻。魏武破紹。文產時為太子。納為夫人。生明帝。〉

【塘上行】

　　蒲生我池中。其葉何離離。傍能行仁義。莫若妾自知。眾口鑠黃金。使君生別離。念君去我時。獨愁常苦悲。想見君顏色。感結傷心脾。念君常苦悲。夜夜不能寐。莫以豪賢故。棄捐素所愛。莫以魚肉賤。棄捐蔥與薤。莫以麻枲賦。棄捐菅與蒯。出亦復苦愁。入亦復苦愁。邊地多悲風。樹木何翛翛。從軍致獨樂。延年壽千秋。（○玉台新詠二。《樂府詩集》三十五作魏武帝。風雅翼補遺下。《詩紀》十二。又《文選》二十八塘上行注引離一韻。《類聚》四十一作魏文帝甄

　　皇后塘上行。引離、知、離、愛、薤、蒯六韻。又韻補四作魏文帝。引悲、薤二韻。○逯案。樂府以此篇為魏武塘上行本辭。今從玉台作甄后詞。又出亦復苦愁以下六句。乃樂人增入之曲。必非甄后之作也。）

　　蒲生我池中。蒲生我池中。其葉何離離。傍能行人儀。莫能縷自知。眾口鑠黃金。使君生別離。念君去我時。念君去我時。獨愁常苦悲。想見君顏色。感結傷心脾。今悉夜夜愁不寐。莫用豪賢故。莫用豪賢故。棄捐素所愛。莫用魚肉貴。棄捐蔥與薤。莫用麻枲賤。棄捐菅與蒯。倍恩者苦枯。倍恩者苦枯。蹶船常苦沒。教君安息定。慎莫致倉卒。念與君一共離別。變當何時共坐復相對。出亦復苦愁。入亦復苦愁。邊地多悲風。樹木何蕭蕭。今日樂相樂。延年壽千秋。（五解樂府雲。右一曲晉樂所奏。○《宋書》樂志、《樂府詩集》三十五並作魏武帝。《詩紀》十二。○逯案。《文選》陸機塘上行題下李善注引歌錄曰：塘上行古詞或曰甄皇后造。又樂府解題曰：前志雲。晉樂奏魏武帝蒲生篇。而諸集錄皆雲其詞甄后所作。今依諸集錄附此。）

魏詩卷五

　　邯鄲淳

　　〈淳。字子叔。一名竺。潁川人。初平中。客荊州。荊州內附。武帝素聞其名。召見。甚敬異之。時五官將博延英儒。因啟淳欲使在文學。會臨淄侯植亦求淳。武帝遣淳詣植。黃初初為博士給事中。有集二卷。〉

【贈吳處玄詩】〖《詩紀》依《類聚》作答贈詩〗

　　我受上命。來隨臨菑。與君子處。曾未盈期。見召本朝。駕言趣期。群子重離。首命於時。餞我路隅。贈我嘉辭。既受德音。敢不答之。余惟薄德。既局且鄙。見養賢侯。於今四祀。既庇西伯。永誓沒齒。今也被命。義在不俟。瞻戀我侯。又慕君子。行道遲遲。體逝情止。豈無好爵。懼不我與。聖主受命。千載一遇。攀龍附鳳。必在初舉。行矣去矣。別易會難。自強不息。人誰獲安。願子大夫。勉簣成山。天休方至。萬福爾臻。（○《類聚》三十一、廣《文選》十、《詩紀》十七並作答贈詩。又《文選》二十七晚登三山還望京邑詩注注引難一韻。唯淳誤湛。）

　　左延年

　　黃初中。以新聲被寵。見《晉書》樂志。

【秦女休行】

　　始出上西門。遙望秦氏廬。秦氏有好女。自名為女休。休年十四五。為宗行報仇。左執白楊刃。右據宛魯矛。仇家便東南。仆僵秦女休。女休西上山。上山四五里。關吏呵問女休。女休前置辭。平生為燕王婦。於今為詔獄囚。平生衣參差。當今無領襦。明知殺人當死。兄言怏怏。弟言無道憂。女休堅詞為宗報仇。死不疑。殺人都市中。徼我都巷西。丞卿羅東向坐。女休凄凄曳梏前。兩徒夾我持刀。刀五尺餘。刀未下。朣朧擊鼓赦書下。（○《樂府詩集》六十一。《詩紀》十七。又《書鈔》百二十三引休、仇、矛三韻。《御覽》三百四十六作樂府歌。引休、仇、矛三韻。三百五十三引廬、休、仇、矛四韻。四百八十一引家、休、仇、矛、休、囚、下七韻。六百五十二作古樂府歌辭。引樓、休、仇、矛、休、囚、下七韻。）

【從軍行】

　　苦哉邊地人。一歲三從軍。三子到敦煌。二子詣隴西。五子遠斗去。五婦皆懷身。（○《樂府詩集》三十六。《詩紀》十七。）

【同上】

　　從軍何等樂。一驅乘雙駁。鞍馬照人目。（《初學記》作白。《詩紀》同。）龍驤自動作。（○《初學記》二十二。《御覽》三百五十八。《詩紀》十七。）

　　焦先

　　〈先。字孝然。河東人。或曰弘農人。魏受禪。結庵湄河之濱。獨止其中。太守董經往視之。不肯語。或忽老忽少。后與人別去。不知所適。〉

【祝衄歌】

　　〖《高士傳》曰：魏伐吳。有竅問隱士焦先。先不應。謬歌。後魏軍敗。人推其意。牂羊指吳。羖⺶歷指魏也。〗

　　祝衄祝衄。非魚非肉。更相追逐。本為殺牂羊。更殺羖⺶歷。（魏志注作本心為當殺牂羊。更殺其羖⺶歷耶。○《三國志》管寧傳注。《詩紀》十七。）

　　吳質。

　　〈質。字季重。濟陰人。建安中為朝歌長。遷元城令。魏文帝受禪。拜北中郎將。進振威將軍。封列侯。太和四年。入為侍中。卒。〉

【思慕詩】

　　〖文章敘錄曰：文帝崩。吳質思慕。作《詩》雲：〗

　　愴愴懷殷憂。殷憂不可居。徙倚不能坐。出入步踟躕。念蒙聖主恩。榮爵與眾殊。自謂永終身。志氣甫當舒。何意中見棄。棄我就黃壚。煢煢靡所恃。淚下如連珠。隨沒無所益。身死名不書。慷慨自俯仰。庶幾烈丈夫。（○《三國志》本傳注。廣《文選》九。《詩紀》十七。）

　　麋元

　　〈元為散騎常侍。有集五卷。〉

【詩】

　　青雀東飛。別鵠東翔。（○《御覽》九百二十二。）

【詩】

　　蒼蒼陵上柏。參差列成行。童童安石榴。列生神道傍。（○《御覽》九百七十。）

　　魏明帝曹睿

　　〈睿。字元仲。魏文帝太子。黃初七年五月即位。在位十三年。景初三年卒。年三十六。謚曰明皇帝。有集七卷。〉

【樂府】

【短歌行】

　　翩翩春燕。端集余堂。陰匿陽顯。節運自常。厥貌淑美。玄衣素裳。歸仁服德。此雄頡頏。執志精專。吉行馴良。銜士繕巢。有式宮房。不規自圓。（樂府作圜。）無矩而方。（○《類聚》九十二。《樂府詩集》三十。廣《文選》十三。《詩紀》十二。）

【善哉行】

　　我徂我征。伐彼蠻虜。練師簡卒。爰正其旅。輕舟竟川。初鴻依浦。桓桓猛毅。如羆。如虎。發砲若雷。吐氣如雨。旄旌指麾。進退應矩。百馬齊轡。御由造父。休休六軍。咸同斯武。兼塗星邁。亮茲行阻。行行日遠。西背後京許。游弗淹旬。遂屆揚土。奔寇震懼。莫敢當御。權實豎子。備則亡虜。假氣遊魂。魚鳥為伍。虎臣列將。怫鬱充淮泗肅清。奮揚微所。運德耀威。惟鎮惟撫。反旆言歸。旆入皇祖。（《詩紀》雲。《宋書》樂志分為八解。無權實豎子以下四句。樂府雲。右一曲魏晉樂所奏。○《宋書》樂志、《樂府詩集》三十六、廣《文選》十三、《詩紀》十二所引並少權實豎子四句。又《書鈔》百十四引虜、旅、虎、雨、矩五韻。《文選》四十三為石仲容與孫皓書注引虜、伍二韻。五十七馬汧督誄注引伍一韻。又《御覽》三百六引虜、旅、浦、虎、雨、矩六韻。○逯案。權實豎子以下四句。蓋《詩紀》據《文選》注以意補入。未必符原詩舊貌。）

【同前四解】

　　赫赫大魏。王師徂征。冒暑討亂。振耀威靈。泛舟黃河。隨波潺湲。通渠回越。行路綿綿。彩旄蔽日。旗旒翳天。淫魚瀺灂。遊戲深淵。唯塘泊。從如流。不為單。握揚楚。心惆悵。歌採薇。心綿綿。在淮淝。願君速節早旋歸。（四解樂府雲。右一曲魏晉樂所奏。○《宋書》樂志。《樂府詩集》三十六。《詩紀》十二。）

【步出夏門行】〖《詩紀》雲。一曰隴西行。○逯案。《宋書》有此一曰注。〗

　　步出夏門。東登首陽山。嗟哉夷叔。仲尼稱賢。君子退讓。小人爭先。惟斯二子。於今稱傳。林鐘受謝。節改時遷。日月不居。誰得久存。善哉殊復善。弦歌樂情。商風夕起。悲彼秋蟬。變形易色。隨風東西。乃眷西顧。雲霧相連。丹霞蔽日。彩虹帶天。弱水潺潺。葉落翩翩。孤禽失群。悲鳴其間。

　　善哉殊復善。悲鳴在其間。朝游清冷。日暮嗟歸。　迫日暮。鳥鵲南飛。繞樹三匝。何枝可依。卒逢風雨。樹折枝摧。雄來驚雌。雌獨愁棲。夜失群侶。悲鳴徘徊。芃芃荊棘。葛生綿綿。感彼風人。惆悵自憐。月盈則沖。華不再繁。古來之說。嗟載一言。（　迫下為趨。樂府雲。右一曲魏晉樂所奏。○《宋書》樂志。《樂府詩集》三十七。廣《文選》十三。又《樂府詩集》三十六瑟調曲善哉行題注引情一韻。○逯案。《詩紀》於此篇后。曾據選詩外編補出本辭一篇。並注云。右一曲疑是前篇本辭。見選詩外編。今按樂府增六句云云。《詩紀》此說非是。選詩外編本不足據。又《詩紀》所附本辭。其中夾雜魏武、魏文之作。何得稱為本辭。今刪去該篇。並說明於此。）

【月重輪行】

　　天地無窮。人命有終。立功揚名。行之在躬。聖賢度量。得為道中。（○《類聚》四十二。《樂府詩集》四十。《詩紀》十二。）

【長歌行】

　　靜夜不能寐。耳聽眾禽鳴。大城育狐兔。高墉多鳥聲。壞宇何寥廓。宿屋邪草生。中心感時物。撫劍下前庭。翔佯于階際。景星一何明。仰首觀靈宿。北辰奮休榮。哀彼失群燕。喪偶獨煢煢。單心誰與侶。造房孰與成。徒然喟有和。悲慘傷人情。余情偏易感。懷往增憤盈。吐吟音不徹。泣涕沾羅纓。（○《樂府詩集》三十。廣《文選》十三。《詩紀》十二。又《類聚》四十二引鳴、聲、庭、明四韻。《文選》十一蕪城賦注引聲一韻。）

【苦寒行】

　　悠悠發洛都。茾我征東行。征行彌二旬。屯吹龍陂城。顧觀故壘處。皇祖之所營。屋室若平昔。棟宇無邪傾。奈何我皇祖。潛德隱聖形。雖沒而不朽。書貴垂伐名。光光我皇祖。軒耀同其榮。遺化布四海。八表以肅清。雖有吳蜀寇。春秋足耀兵。徒悲我皇祖。不永享百齡。賦詩以寫懷。伏軾淚沾纓。（五解樂府雲。右一曲晉樂所奏。○《宋書》樂志。《樂府詩集》三十三。《詩紀》十二。○《宋書》此曲第一解疊首二句。第二至第五解疊第三字至第十字。樂府同。）

【棹歌行】

　　王者布大化。配干稽后只。陽育則陰殺。晷景應度移。文德以時振。武功伐不隨。重華舞干戚。有苗服從媯。蠢爾吳中虜。憑江棲山阻。哀哉王士民。瞻仰靡依怙。皇上悼愍斯。宿昔奮天怒。發我許昌宮。列舟于長浦。翌日乘波揚。棹歌悲且涼。太常拂白日。旗幟紛設張。將抗旄與鉞。耀威于彼方。伐罪以吊民。清我東南疆。（將抗下為趨。樂府雲。右一曲晉樂所奏。○《宋書》樂志。《樂府詩集》四十。廣《文選》十三。《詩紀》十二。）

【種瓜篇】〖《詩紀》雲。即春遊曲。玉台題雲樂府。○逯案。《樂府詩集》此歌在古樂府行胡從何來后。題曰同前。而不在春遊曲內。《詩紀》誤。〗

　　種瓜東井上。冉冉自逾垣。與君新為婚。瓜葛相結連。寄托不肖軀。有如倚太山。兔絲無根株。蔓延自登緣。萍藻托清流。常恐身不全。被蒙丘山惠。賤妾執拳拳。天日照知這。想君亦俱然。（○玉台新詠二作樂府詩。《樂府詩集》七十七。廣《文選》十三。《詩紀》十二。）

【燕歌行】

　　白日晼晼忽西傾。霜露慘凄塗階庭。秋草卷葉摧枝莖。翩翩飛蓬常獨征。有似遊子不安（廣《文選》作遑。）寧。（○《類聚》四十二。《樂府詩集》三十二。廣《文選》十三。《詩紀》十二。）

【猛虎行】

　　雙桐生空井。枝葉自相加。通泉浸其根。玄雨潤其柯。綠葉何蓩蓩。青條視曲阿。上有雙棲鳥。交頸鳴相和。何意行路者。秉丸彈是窠。（○《類聚》八十八作魏明帝詩。引加、柯二韻。《初學記》七、《御覽》百八十九、事類賦桐賦注、事文《類聚》後集二十三並引加、柯二韻。《御覽》三百五十引加、柯、和、窠四韻。九百五十六引如、柯、阿三韻。）

【堂上行】

　　武夫懷勇毅。勒馬于中原。干戈森若林。長劍奮無前。（○《御覽》三百五十一。）

【清調歌】

　　飛舟沈洪波。旌旗蔽白日精。楫人荷輕棹。騰飛造波庭。（○《書鈔》百三十七。）

【自惜身薄祜行】

　　出身秦川。爰居伊洛。（○《文選》三十擬魏太子鄴中集注。六十吊魏武帝文注。）

【野田黃雀行】

　　四夷重譯貢。百姓謳吟詠太康。（○《文選》二十一張子房詩注。）

【豫章行】

　　於斯誠微物。能不懷傷悴。（○《文選》二十五還舊園詩注。）

【樂府詩】

　　昭昭素明月。暉光燭我床。憂人不能寐。耿耿夜何長。微風沖閨闥。羅帷自飄颺。攬衣曳長帶。屣履下高堂。東西安所之。徘徊以彷徨。春鳥向南飛。翩翩獨翱翔。悲聲命儔匹。哀鳴傷我腸。感物懷所思。泣涕忽沾裳。佇立吐高吟。舒憤訴穹蒼。（○《文選》二十七。《樂府詩集》六十二、《詩紀》七並作古辭傷歌行。玉台新詠二所引缺末一韻。《類聚》四十二作古長歌行。引床、長、颺、堂四韻。戲鴻堂帖八作古辭。《樂府詩集》所引缺末一韻。廣《文選》十三所引缺末一韻。）

【樂府詩】

　　晝作不輟手。猛燭繼望舒。（○《御覽》八百七十。）

　　杜摯

　　〈摯。字德魯。河東人。明帝時歷任郎中令、校書郎。有集二卷。〉

【贈毌丘儉詩】

　　〖文章敘錄曰：摯與毌丘儉鄉里相親。故為詩與儉。求仙人葯一丸。欲以感切儉求助也。儉答以詩。然摯竟不得遷。卒于秘書。〗

　　騏驥馬不試。婆娑槽櫪間。壯士志未伸。坎軻多辛酸。伊摯為媵臣。呂望身操竿。夷吾困商販。甯戚對牛嘆。食其處監門。淮陰飢不餐。賣臣老負薪。妻畔呼不還。釋之宦十年。位不增故官。才非八子倫。而與齊其患。無知不在此。袁盎未有言。被此篤病久。榮衛動不安。聞有韓眾葯。信來給一丸。（○《三國志》劉劭傳注。廣《文選》十。《詩紀》十七。）

【贈毋丘荊州詩】

　　鵠飛舉萬里。一飛翀（《初學記》作翀飛。）昊蒼。翔高志難得。離鴻失所望。（○《初學記》十八。）

魏詩卷六

　　陳思王曹植

　　〈植。字子建。武帝子。文帝同母弟。建安十六年。封平原侯。又封臨淄侯。文帝即位。離京就國。黃初二年。貶安鄉侯。改封鄄城王。四年。徙雍丘王。明帝太和元年。改封浚儀。三年。復還雍丘。三年。徙東阿。六年。加封陳王。太和五年卒。年四十一。謚曰思。有集三十捲。〉

【樂府】

【丹霞蔽日行】

　　〖《詩紀》雲。魏文帝《詩》曰：丹霞蔽日。采虹垂天。明帝步出夏門行亦雲。〗

　　紂為昏亂。虐殘忠正。周室何隆。一門三聖。牧野致功。天亦革命。漢祚之興。階秦之衰。雖有南面。王道陵夷。炎光再幽。殄滅無遺。（○《類聚》四十一。《樂府詩集》三十七。本集六。《詩紀》十三。）

【飛龍篇】

　　晨游泰山。雲霧窈窕。忽逢二童。顏色鮮好。乘彼白鹿。手醫芝草。我知真人。長跪問道。

　　西登玉台。金樓復道。授我仙藥。神皇所造。教我服食。還精補腦。壽同金石。永世難老。（○《樂府詩集》六十四。本集六。廣《文選》十三。《詩紀》十三。又《書鈔》百五十引窕一韻。《類聚》四十二引窕、好、草、道、造、老六韻。）

【薤露行】

　　〖樂府解題曰：曹植擬薤露行為天地。〗

　　天地無窮極。陰陽轉相因。人居一世間。忽若風吹塵。願得展功勤。輸力于明君。懷此王佐才。慷慨獨不群。鱗介尊神龍。走獸宗麒麟。蟲獸猶知德。何況于士人。孔氏刪詩書。王業粲已分。騁我徑寸翰。流藻垂華芬。（○《類聚》四十一。《樂府詩集》二十七。本集六。廣《文選》十四。《詩紀》十三。）

【惟漢行】

　　〖魏武帝薤露《詩》曰：惟漢二十世。所任誠不良。〗

　　太極定二儀。清濁始以形。三光炤八極。天道甚著明。為人立君長。欲以遂其生。行仁章以瑞。變故誡驕盈。神高而聽卑。報若響應聲。明主敬細微。三季瞢天經。二皇稱至化。盛哉唐虞庭。禹湯繼厥德。周亦致太平。在昔懷帝京。日昃不敢寧。濟濟在公朝。萬載馳其名。（○《樂府詩集》二十七。本集六。廣《文選》十三作惟漢篇。《詩紀》十三。）

【鰕篇】

　　〖樂府解題曰：曹植擬長歌行為鰕。〗

　　鰕游潢潦。不知江海流。燕雀戲藩柴。安識鴻鵠游。世士此誠明。大德固無儔。駕言登五嶽。然後小陵丘。俯觀上路人。勢利惟是謀。仇高念皇家。遠懷柔九州。撫劍而雷音。猛氣縱橫浮。泛泊徒嗷嗷。誰知壯士憂。（○《類聚》四十二。《樂府詩集》三十。本集六。《詩紀》十三。○逯案。世士此誠明句。《類聚》此作比。是也。此句蓋作世士誠朋比。與大德固無儔對比。猶之燕雀與鴻鵠之對比也。傳刻久。遂誤此誠明。而本集編者以此誠明不辭。乃改為誠明性。則更為謬矣。又沈德潛說詩睟語云。樂府鰕篇。同鱓。水族之細者。從旦不從且。李于鱗誤用鰕。押入魚虞韻。後人讀同疽音。不知其非也。古人造字有無。看《說文》等書自見。）

【吁嗟篇】〖一作瑟瑟歌。〗

　　〖樂府解題曰：曹植擬苦寒行為吁嗟。〗

　　吁嗟此轉蓬。居世何獨然。長去本根逝。宿夜無休閑。東西經七陌。南北越九阡。卒遇迴風起。吹我入雲間。自謂終天路。忽然下沉淵。驚飈接我出。故歸彼中田。當南而更北。謂東而反西。宕宕當何依。忽亡而復存。飄颻周八澤。連翩歷五山。流轉無恆處。誰知吾苦艱。願為中林草。秋隨野火燔。糜滅豈不痛。願與根荄連。（○《三國志》本傳注作瑟瑟歌。《樂府詩集》三十三。本集六。廣《文選》十三。《詩紀》十三。又《類聚》四十二引然、閑、燔三韻。《文選》二十一北使洛詩注引之一韻。《御覽》五百七十三作琴調歌。引閑、阡、燔、連四韻。又吳棫韻補二引然、閑二韻。）

【豫章行二首】

　　〖樂府解題曰：曹植擬豫章行為窮達。〗

　　窮達難豫圖。禍福信亦然。虞舜不逢堯。耕耘處中田。太公未遭文。漁釣終渭川。不見魯孔丘。窮困陳蔡間。周公下白屋。天下稱其賢。（○《類聚》四十一。《樂府詩集》三十四。本集六。《詩紀》十三。）

　　鴛鴦自朋親。不若比翼連。他人雖同盟。骨肉天性然。周公穆康叔。管蔡則流言。子臧讓千乘。季札慕其賢。（○同上）

【浮萍篇】〖蒲生行。〗

　　浮萍寄清水。隨風東西流。結髮辭嚴親。來為君子仇。恪勤在朝夕。無端獲罪尤。在昔蒙恩惠。和樂如瑟琴。何意今摧頹。曠若商與參。茱萸自有芳。不若桂與蘭。新人雖可愛。無若故所歡。行雲有返期。君恩儻中還。慊慊仰天嘆。愁心將何愬。日月不恆處。人生忍若寓。悲風來入懷。淚下如垂露。發篋造裳衣。裁縫紈與素。（○玉台新詠二。《樂府詩集》三十五作蒲生行浮萍篇。本集六。廣《文選》十三。《詩紀》十三。又《類聚》四十一作蒲生行。引流、仇、尤、蘭、歡、還六韻。《爾雅》翼十二引蘭一韻。）

【野田黃雀行】

　　〖《宋書》雲。空侯引亦用此曲。〗

　　置酒高殿上。親友從我游。中廚辦豐膳。烹羊宰肥牛。秦箏何慷慨。齊瑟和且柔。陽阿奏奇舞。京洛出名謳。樂飲過三爵。緩帶傾庶羞。主稱千金壽。賓奉萬年酬。久要不可忘。薄終義所尤。謙謙君子德。磬折欲何求。驚風飄白日。光景馳西流。盛時不可再。百年忽我遒。生存華屋處。零落歸山丘。先民誰不死。知命復何憂。（樂府雲。右一曲本辭。○《文選》二十七、《樂府詩集》三十九、本集六、文章正宗二十九俱作箜篌引。又《書鈔》百十引柔一韻。《類聚》四十二引游、牛、柔、謳、羞、酬、流、憂、丘九韻。又《初學記》十七引游、牛、尤、求四韻。）

　　置酒高殿上。親交從我游。中廚辦豐膳。烹羊宰肥牛。秦箏何慷慨。齊瑟和且柔。陽阿奏奇舞。京洛出名謳。樂飲過三爵。緩帶傾庶羞。主稱千金壽。賓奉萬年酬。久要不可忘。薄終義所尢。謙謙君子德。磬折欲何求。盛時不再來。百年忽我遒。驚風飄白日。光景馳西流。生存華屋處。零落歸山丘。先民誰不死。知命復何憂。（四解。樂府雲。右一曲晉樂所奏。○《宋書》樂志。《樂府詩集》三十九。《詩紀》十三作箜篌引。）

【同前】

　　高樹多悲風。海水揚其波。利劍不在掌。結友何須多。不見籬間雀。見鷂自投羅。羅家得雀喜。少年見雀悲。拔劍捎羅網。黃雀得飛飛。飛飛摩蒼天。來下謝少年。（○《樂府詩集》三十九。本集六。風雅翼選詩補遺下。《詩紀》十三。）

【門有萬里客】

　　門有萬里客。問君何鄉人。褰裳起從之。果得心所親。挽裳對我泣。太息前自陳。本是朔方士。今為吳越民。行行將復行。去去適西秦。（○《類聚》二十九作曹植詩。《樂府詩集》四十。本集六。《詩紀》十三。）

【泰山樑甫行】

　　〖樂府解題曰：曹植改泰山樑甫為八方。〗

　　八方各異氣。千里殊風雨。劇哉邊海民。寄身於草墅。妻子象禽獸。行止依林阻。柴門何蕭條。狐兔翔我宇。（○藝文《類聚》四十一。《樂府詩集》四十一。本集六。《詩紀》十三。）

【怨歌行】

　　〖《詩紀》雲。技錄、樂府解題皆以為古辭。文章正宗作曹子建。○逯案。《樂府詩集》四十一怨詩行下引王僧虔技錄曰：荀錄所載。古為君一篇。今不傳。又引樂府解題曰：古詞雲。為君既不易。為臣良獨難云云。《詩紀》本此。又案。《樂府詩集》五十三引古今樂錄曰：魏曲五篇。一、明明魏皇帝。二、大和有聖帝。三、魏歷長。四、天生烝民。五、為君既不易。並明帝造。以代漢曲。其辭並亡。是古今樂錄以此為魏明帝詩。而《書鈔》又引作魏文帝。眾說紛歧如此。今據藝文《類聚》、《樂府詩集》、文章正宗等。仍編入曹植詩中。〗

　　為君既不易。為臣良獨難。忠信事不顯。乃有見疑患。周公佐成王。金滕功不刊。推心輔王室。二叔反流言。待罪居東國。泣涕常流連。皇靈大動變。震雷風且寒。拔樹偃秋稼。天威不可干。素服開金滕。感悟求其端。公旦事既顯。成王乃哀嘆。吾欲竟此曲。此曲悲且長。今日樂相樂。別後莫相忘。（樂府雲。右一曲晉樂所奏。○《類聚》四十一。《樂府詩集》四十二。文章正宗二十九。《文選》補遺三十四。風雅翼選詩二。《詩紀》十三。又《書鈔》二十九作魏文帝。引難一韻。《晉書》桓伊傳作怨詩。引難、患、刊、言四韻。萬花谷十引刊、言二韻。）

【鼙舞歌五首】

　　〖漢靈帝西園鼓吹有李堅者。能鞞舞。遭亂播遷。西隨段煨。先帝聞其舊有伎。召之。堅既中廢。兼古曲多謬誤。異代之文未必相襲。故依前曲。改作新歌五篇。不敢充之黃門。近以成下國之陋樂焉。（○《宋書》樂志。《御覽》五百七十四。事類賦舞賦注。）〗

【聖皇篇】

　　聖皇應曆數。正康帝道休。九州咸賓服。威德洞八幽。三公奏諸公。不得久淹留。蕃位任至重。舊章咸率由。侍臣省文奏。陛下體仁慈。沈吟有愛戀。不忍聽可之。迫有官典憲。不得顧恩私。諸王當就國。璽綬何累縗。便時舍外殿。宮省寂無人。主上增顧念。皇母懷苦辛。何以為贈賜。傾府竭寶珍。文錢百億萬。采帛若煙雲。乘輿服御物。錦羅與金銀。龍旂垂九旒。羽蓋參班輪。諸王自計念。無功荷厚德。思一效筋力。糜軀以報國。鴻臚擁節衛。副使隨經營。貴戚並出送。夾道交輜軿。車服齊整設。韡曄耀天精。武騎衛前後。鼓吹簫笳聲。祖道魏東門。淚下沾冠纓。扳蓋因內顧。俯仰慕同生。行行將日暮。何時還闕庭。車輪為徘徊。四馬躊躇鳴。路人尚酸鼻。何況骨肉情。（○《宋書》樂志。《樂府詩集》五十三。《詩紀》十三。又《文選》二十七京路夜發詩注引慈一韻。）

【靈芝篇】

　　靈芝生王地。朱草被洛濱。榮華相晃耀。光採曄若神。古時有虞舜。父母頑且囂。盡孝於田壠。烝烝不違仁。伯瑜年七十。彩衣以娛親。慈母笞不痛。歔欷涕沾巾。丁蘭少失母。自傷早孤煢。刻木當嚴親。朝夕致三牲。暴子見陵侮。犯罪以亡形。丈人為泣血。免戾全其名。董永遭家貧。父老財無遺。舉假以供養。佣作致甘肥。責家填門至。不知何用歸。天靈感至德。神女為秉機。歲月不安居。嗚呼我皇考。生我既已晚。棄我何其早。蓼莪誰所興。念之令人老。退詠南風詩。灑淚滿褘抱。亂曰：聖皇君四海。德教朝夕宣。萬國咸禮讓。百姓家肅虔。癢序不失儀。孝悌處中田。戶有曾閔子。比屋皆仁賢。髫亂無夭齒。黃盡心其年。陛下三萬歲。慈母亦復然。（○《宋書》樂志。《樂府詩集》五十三。《詩紀》十三。《文選》三十一雜體詩注引一句。）

【大魏篇】

　　大魏應靈符。天祿方甫始。聖德致泰和。神明為驅使。左右宜供養。中殿宜皇子。陛下長壽考。

　　群臣拜賀咸悅喜。積善有餘慶。寵祿固天常。眾喜填門至。臣子蒙福祥。無患及陽遂。輔翼我聖皇。眾吉咸集會。凶邪奸惡並滅亡。黃鵠游殿前。神鼎周四阿。玉馬充乘輿。芝蓋樹九華。白虎戲西除。含利從辟邪。騏驥躡足舞。鳳皇拊翼歌。豐年大置酒。玉樽列廣庭。樂飲過三爵。朱顏暴己形。式宴不違禮。君臣歌鹿鳴。樂人舞鼙鼓。百官雷扌卞贊若驚。儲禮如江海。積善若陵山。皇嗣繁且熾。孫子列曾玄。群臣咸稱萬歲。陛下長壽樂年。御酒停未飲。貴戚跪東廂。侍人承顏色。奉進金玉觴。此酒亦真酒。福祿當聖皇。陛下臨軒笑。左右咸歡錄。杯來一何遲。群僚以次行。賞賜累千億。百官並富昌。（○《宋書》樂志。《樂府詩集》五十三。《詩紀》十三。又《文選》六十吊魏武帝文注引始一韻。）

【精微篇】

　　精微爛金石。至心動神明。杞妻哭死夫。梁山為之傾。子丹西質秦。烏白馬角生。鄒衍囚燕市。繁霜為夏零。關東有賢女。自字蘇來卿。壯年報父仇，身沒垂功名。如休逢赦書。白刃幾在頸。俱上列仙籍。去死獨就生。太倉令有罪。遠征當就拘。自悲居無男。禍至無與俱。緹縈痛父言。荷擔西上書。盤桓北闕下。泣淚何漣如。乞得並姊弟。沒身贖父軀。漢文感其義。肉刑法用除。其父得以免。辯義在列圖。多男亦何為。一女足成居。簡子南渡河。津吏廢舟船。執法將加刑。女娟擁棹前。妾父聞君來。將涉不測淵。畏懼風波起。禱祝祭名川。備禮饗神祇。為君求福先。不勝酹祀誠。至令犯罰艱。君必欲加誅。乞使知罪愆。妾願以身代。至誠感蒼天。國君高其義。其父用赦原。河激奏中流。簡子知其賢。歸聘為夫人。榮寵超后先。辯女解父命。何況健少年。黃初發和氣。明堂德教施。治道致太平。禮樂風俗移。刑措民無枉。怨女復何為。聖皇長壽考。景福常來儀。（○《宋書》樂志。《樂府詩集》五十三。《詩紀》十三。）

【孟冬篇】

　　孟冬十月。陰氣厲清。武官誡田。講旅統兵。元龜襲吉。元光著明。蚩尢蹕路。風弭雨停。乘輿啟行。鸞鳴幽軋。虎賁采騎。飛象珥鶡。鐘鼓鏗鏘。簫管嘈喝。萬騎齊鑣。千乘等蓋。夷山填谷。平林滌藪。張羅萬里。盡其飛走。趯趯狡兔。揚白跳翰。獵以青骹。掩以修竿。韓盧宋鵲。呈才騁足。噬不盡紲。牽麋掎鹿。魏氏發機。養基撫弦。都盧尋高。搜索猴猨。慶忌孟賁。蹈谷超巒。張目決眥。發怒穿冠。頓熊扼虎。⻊就豹搏貙。氣有餘勢。負象而趨。獲車既盈。日側樂終。罷役解徒。大饗離宮。亂曰：聖皇臨飛軒。論功校獵徒。死禽積如京。流血成溝渠。明詔大勞賜。大官供有無。走馬行酒醴。驅車布肉魚。鳴鼓舉觴爵。擊鐘釂無餘。絕綱縱麟麑。弛罩出鳳雛。收功在羽校。威靈振鬼區。陛下長歡樂。永世合天符。（○《宋書》樂志。《樂府詩集》五十三。《詩紀》十三。）

【當欲游南山行】

　　東海廣且深。由卑下百川。五嶽雖高大。不逆垢與塵。良木不十圍。洪條無所因。長者能博愛。天下寄其身。大匠無棄材。船車用不均。錐刀各異能。何所獨卻前。嘉善而矜愚。大聖亦同然。仁者各壽考。四坐咸萬年。（○《樂府詩集》六十一。本集六。《詩紀》十三。又《類聚》四十二作當欲游南山篇。引川、塵、然、年四韻。）

【名都篇】

　　〖歌錄曰：名都篇。齊瑟行也。〗

　　名都多妖女。京洛出少年。寶劍直千金。被服麗且鮮。鬥雞東郊道。走馬長楸間。馳騁未能半。雙兔過我前。攬弓捷鳴鏑。長驅上南山。左挽因右發。一縱兩禽連。餘巧未及展。仰手接飛鳶。觀者咸稱善。眾工歸我妍。歸來宴平樂。美酒斗十千。膾鯉臇胎鰕。寒鱉炙熊蹯。鳴儔嘯匹侶。列坐竟長筵。連翩擊鞠壤。巧捷惟萬端。白日西南馳。光景不可攀。雲散還城邑。清晨復來還。（○《文選》二十七。《樂府詩集》六十三。本集六。《詩紀》十三。又《書鈔》百四十八作齊琴行。引千一韻。《類聚》四十二引年、鮮、間、前、連、鳶、千七韻。《初學記》十引間、賢、千三韻。草堂詩箋十五遣興詩注引兩句。《御覽》七百四十六作樂府歌。引間、前、山、連、鳶、妍六韻。吳棫韻補二引千、蹯二韻。）

【美女篇】

　　〖歌錄曰：美女篇。齊瑟行也。〗

　　美女妖且閑。採桑歧路間。柔條紛冉冉。落葉何翩翩。攘袖見素手。皓腕約金環。頭上金爵釵。腰佩翠琅玕。明珠交玉體。珊瑚間木難。羅衣何飄颻。輕裾隨風還。顧盻遺光採。長嘯氣若蘭。行徒用息駕。休者以忘餐。借問女安居。乃在城南端。青樓臨大路。高門結重關。容華耀朝日。誰不希令顏。媒氏何所營。玉帛不時安。佳人慕高義。求賢良獨難。眾人徒嗷嗷。安知彼所觀。盛年處房室。中夜起長嘆。（○《文選》二十七。玉台新詠二。本集六。《詩紀》十三。又《書鈔》百三十六引玕一韻。又引翩、環二韻。《類聚》十八引閑、間、環、玕、難、還、蘭、餐、端、關、顏十一韻。《初學記》十九引閑、間、翩、環、玕、難、還、蘭、餐九韻。《御覽》三百八十一引間、翩、鐶、玕四韻。七百十八引頭插金爵釵一句、頭戴合歡鉤一句。）

【白馬篇】

　　〖歌錄曰：白馬篇。齊瑟行也。〗

　　白馬飾金羈。連翩西北馳。借問誰家子。幽並遊俠兒。少小去鄉邑。揚聲沙漠垂。宿昔秉良弓。楛矢何參差。控弦破左的。右發摧月支。仰手接飛猱。俯身散馬蹄。狡捷過猴猿。勇剽若豹螭。邊城多警急。胡虜數遷移。羽檄從北來。厲馬登高堤。長驅蹈匈奴。左顧陵鮮卑。棄身鋒刃端。性命安可懷。父母且不顧。何言子與妻。名編壯士籍。不得中顧私。捐軀赴國難。視死忽如歸。（○《文選》二十七。樂府詩六十三。文章正宗二十九。本集六。《詩紀》十三。又《類聚》四十二引馳、兒、垂、支、蹄、移、堤、懷、私、歸十韻。《御覽》三百五十九作遊俠篇。引馳、兒二韻。七百四十六作樂府歌。引支、蹄二韻。）

【升天行】

　　乘蹻追術士。遠之蓬萊山。靈液飛素波。蘭桂上參天。玄豹游其下。翔鵾戲其巔。乘風忽登舉。仿佛見眾仙。（○《類聚》四十二。文苑英華百九十三作劉孝威。注云。《類聚》作曹植樂府。詩集六十三。本集六。劉孝威集。《詩紀》十三。又《文選》十二海賦注作苦寒行。引山一韻。二十一游仙詩注作苦寒行。引天一韻。略為四言。）

　　扶桑之所出。乃在朝陽谿。中心陵蒼昊。布頁蓋天涯。日出登東干。既夕沒西枝。願得紆陽轡。回日使東馳。（○《類聚》四十二。文苑英華百九十三作劉孝威。《樂府詩集》六十三。本集六。劉孝威集。《詩紀》十三。）

【五游詠】〖樂府無詠字。《詩紀》同。廣《文選》作五游詩。〗

　　九州不足步。願得凌雲翔。肖遙八紘外。游目歷遐荒。披我丹霞衣。襲我素霓裳。華蓋芬晻藹。六龍仰天驤。曜靈未移景。倏忽造昊蒼。閶闔啟丹扉。雙闕曜朱光。徘徊文昌殿。登陟太微堂。上帝休西欞。群後集東廂。帶我瓊瑤佩。漱我沆瀣漿。踟躕玩靈芝。徙倚弄華芳。王子奉仙藥。羡門進奇方。服食享遐紀。延壽保無疆。（○《類聚》七十八。《樂府詩集》六十四。本集六。廣《文選》九。《詩紀》十三。）

【遠遊篇】

　　遠遊臨四海。俯仰觀洪波。大魚若曲陵。承浪相經過。靈鰲戴方丈。神獄儼嵯峨。仙人翔其隅。玉女戲其阿。瓊蕊可療飢。仰首吸朝霞。昆崙本吾宅。中州非我家。將歸謁東父。一舉超流沙。鼓翼舞時風。長嘯激清歌。金石固易敝。日月同光華。齊年與天地。萬乘安足多。（○《類聚》七十八。《樂府詩集》六十四。《文選》補遺三十四。廣《文選》十三。《詩紀》十三。）

【仙人篇】

　　仙人攬六著。對博太山隅。湘娥拊琴瑟。秦女吹笙竽。玉樽盈桂酒。而伯獻神魚。四海一何局。九州安所如。韓經與五喬。要我于天衢。萬里不足步。輕舉凌天虛。百騰逾景雲。高風吹我軀。回駕駛觀紫薇。與帝合靈符。閶闔正嵯峨。雙闕萬丈餘。玉樹扶道生。白虎夾門樞。驅風游四海。東過王母廬。俯觀五嶽間。人生如寄居。潛光養羽翼。進趨且徐徐。不見軒轅氏。乘龍出鼎湖。徘徊九天上。與爾長相須。（○《樂府詩集》六十四。本集六。廣《文選》十三。《詩紀》十三。又《類聚》四十二引隅、竽、魚、微、符、餘六韻。）

【盤石篇齊瑟行。】

　　盤盤山巔石。飄颻澗底蓬。我本太山人。何為客淮東。蒹葭彌斥土。林木無分重。岸嚴若崩缺。湖水何洶洶。蚌蛤被濱涯。光彩如錦虹。高彼凌雲霄。浮氣象螭龍。鯨脊若丘陵。須若山上松。呼吸吞船欐。澎濞戲中鴻。方舟尋高價。珍寶麗以通。一舉必千里。乘颸舉帆幢。經危履險阻。未知命所鍾。常恐沈黃壚。下與黿鱉同。南極蒼梧野。游眄窮九江。中夜指參辰。欲師當定從。仰天長太息。思想懷故邦。乘桴何所志。吁嗟我孔公。（○《樂府詩集》六十四。本集六。《詩紀》十三。又《文選》十二海賦注作齊瑟行。引紅一韻。）

【驅車篇】

　　驅車撣駑馬。東到奉高城。神哉彼泰山。五嶽專其名。隆高貫雲霓。嵯峨出太清。周流二六候。間置十二亭。上有涌醴泉。玉石揚華英。東北望吳野。西眺觀日精。魂神所系屬。逝者感斯征。王者以歸天。郊厥元功成。歷代無不遵。禮記有品程。探策或長短。唯德享利貞。封者七十帝。軒皇元獨靈。餐霞漱沆瀣。毛羽被身形。發舉蹈虛廓。徑庭升窈冥。同壽東父年。曠代永長生。（○《樂府詩集》六十四。本集六。道藏縣上岱史。廣《文選》十三。《詩紀》十三。又《類聚》四十二引名、精、亭、英、精、成六韻。）

【種葛篇】

　　種葛南山下。葛藟自成陰。與君初婚時。結髮恩義深。歡愛在枕席。宿昔同衣衾。竊慕棠棣篇。好樂和瑟琴。行年將晚暮。佳人懷異心。恩紀曠不接。我情遂抑沈。出門當何顧。徘徊步北林。下有交頸獸。仰有雙棲禽。攀枝長嘆息。淚下沾羅襟。良馬知我悲。延頸對我吟。昔為同池魚。今為商與參。往古皆歡遇。我獨困於今。棄置委天命。悠悠安可任。（○玉台新詠二。式古堂書畫匯考十曹植詩帖。《樂府詩集》六十四。本集六。《文選》補遺三十四。廣《文選》十三。《詩紀》十三。又《類聚》四十二引陰、深、心、沉四韻。）

【妾薄命行】〖《詩紀》依《樂府詩集》作妾薄命二首。今據《類聚》改。〗

　　攜玉手。喜同車。北上雲閣飛除。釣台蹇產清虛。池塘觀沼可娛。仰泛龍舟綠波。俯擢神草枝柯。想彼宓妃洛河。退詠漢女湘娥。日既逝矣西藏。更會蘭室洞房。華鐙步障舒光。皎若日出扶桑。促樽合坐行觴。主人起舞娑盤。能者穴觸別端。騰觚飛爵闌干。同量等色齊顏。任意交屬所歡。朱顏發外形蘭。袖隨禮容極情。妙舞仟仟體輕。裳解履遺絕纓。俯仰笑喧無呈。覽持佳人玉顏。齊舉金爵翠盤手形羅袖良難。腕弱不勝珠環。坐者嘆息舒顏。御巾裛粉君傍。中有霍納都梁。雞舌五味雜香。進者何人齊姜。恩重愛深難忘。召延親好宴私。但歌杯來何遲。客賦既醉言歸。主人稱露未晞。（○《樂府詩集》六十二。本集六。廣《文選》十三。《詩紀》十三。又玉台新詠九引日月既是西藏以下各句。《書鈔》百三十五作樂府歌。引傍、梁二韻。《類聚》四十一引車、除、虛、娛、波、柯、河、娥、藏、房、光、桑、觴、輕、纓、槃、環十七韻。《御覽》七百十九作樂府。引傍、梁二韻。）

【平陵東行】〖《詩紀》作平陵東。《類聚》陵字誤陸。〗

　　閶闔開。天衢通。被我羽衣乘飛龍。乘飛龍。與仟期。東上蓬萊采靈芝。靈芝采之可服食。年若王父無終極。（○《類聚》四十一。《樂府詩集》二十八。本集六。《詩紀》十三。）

【當來日大難】

　　〖樂府解題曰：曹植擬善哉行為日苦短。○逯案。此篇應作苦短篇。〗

　　日苦短。樂有餘。乃置玉樽辦東廚。廣情故。心相於。闔門置酒。和樂欣欣。游馬後來。轅車解輪。今日同堂。出門異鄉。別易會難。各盡杯觴。（○《樂府詩集》三十六。本集六。《詩紀》十三。又《文選》二十八短歌行注作苦短篇。引苦樂有餘一句。）

【桂之樹行】

　　桂之樹。桂之樹。桂生一何麗佳。揚朱華而翠葉。流芳布天涯。上有棲鸞。下有盤螭。桂之樹。得道之真人咸來會講仙。教爾服食日精。要道甚省不煩。淡泊無為自然。乘蹻萬里之外。去留隨意所欲存。高高上際于眾外。下下乃窮極地天。（○《樂府詩集》六十一。本集六。廣《文選》十三。《詩紀》十三。）

【當牆欲高行】

　　龍欲升天須浮雲。人之仕進待中人。眾口可以鑠金。讒言三至。慈母不親。憤憤俗間。不辯偽真。願欲披心自說陳。君門以九重。道遠河無津。（○《樂府詩集》六十一。本集六。《詩紀》十三。）

【當事君行】

　　人生有所貴尚。出門各異情。朱紫更相奪色。雅鄭異音聲。好惡隨所愛憎。追舉逐虛名。百心可事一君。巧詐寧拙誠。（○《樂府詩集》六十一。本集六。《詩紀》十三。）

【當車已駕行】〖《詩紀》已作以。〗

　　歡坐玉殿。會諸貴客。侍者行觴。主人離席。顧視東西廂。絲竹與鞞鐸。不醉無歸來。明燈以繼夕。（本集誤作文。○《樂府詩集》六十一。本集六。《詩紀》十三。）

【苦思行】

　　綠蘿緣玉樹。光曜粲相暉。下有兩真人。舉翅翻高飛。我心何踴躍。思欲攀雲追。鬱郁西嶽巔。石室青蔥與天連。中有耆年一隱士。鬚髮皆皓然。策杖從吾游。教我要忘言。（○《類聚》四十一。《樂府詩集》六十三。本集六。《詩紀》十三。）

【飛龍篇】

　　南經丹穴。積陽所生。煎石流鑠。品物無形。（○《書鈔》百五十八。）

【同前】

　　芝蓋翩翩。（○《文選》二十前緩聲歌注。）

【遠遊篇】

　　夜光明珠。（草堂詩箋作月。）下隱金沙。采之誰遺。漢女湘娥。（○《初學記》二十七。草堂詩箋二十陪王詩注。）

【善哉行】

　　如彼翰鳥。或飛戾天。（○《文選》二十三悼亡詩注。）

【對酒行】

　　含生蒙澤。草木茂延。（○《文選》四十到大司馬記室箋注。）

【苦熱行】

　　行游到日南。經歷交址鄉。苦熱但曝露。越夷水中藏。（○《文選》二十八苦熱行注。《樂府詩集》六十五注。）

【艷歌行】

　　出自薊北門。遙望胡地桑。枝枝自相值。葉葉自相當。（○《類聚》八十八。《御覽》九百五十五。本集六。事類賦桑賦注。）

【同前】

　　長者賜顏色。泰山可動移。（○《文選》三十九詣建平王上書注。四十拜中軍記室辭隋王箋注。）

【結客篇】

　　結客少年場。報怨洛北芒。（○《文選》二十八結客少年場詩注。）

　　利劍鳴手中。一擊而屍僵。（○《文選》二十九雜詩注。）

【天地篇】

　　復為時所拘。羈紲作微臣。（○《文選》三十一雜體詩注。）

【長歌行】

　　〖樂府解題曰：曹植擬亟出為尺蠖。〗

　　尺蠖知屈伸。體道識窮達。（○《御覽》九百四十八。）

【亟出行】

　　濛霧犯風塵。（○《文選》三十八和王著作八公山注。）

【妾薄倖】

　　還行秋殿層樓。御輦從□好仇。排玉闥□椒房。丹帷楚組連網。（○《書鈔》百三十二。）

【妾薄相行】

　　齊謳楚舞紛紛。歌聲上徹青雲。（○《文選》四南都賦注作古樂府歷九秋妾薄相行。五吳都賦注引上句。十八琴賦注作古妾薄命行。引上句。）



　　輜軿飛轂交輪。（○《文選》二十八長安有狹邪行注。）

【艷歌行】

　　夏節純和天清涼。百草滋殖舒蘭芳。（○《初學記》三。）

【陌上桑】

　　望雲際。有真人。安得輕舉繼清塵。執電鞭。騁飛驎。（○《御覽》三百五十九。）

【兩儀篇】

　　帝者化八極。養萬物。和陰陽。陰陽和。鳳至河洛翔。（○《初學記》六。）

【秋胡行】

　　歌以詠言。大魏承天璣。（○《文選》五十八宋文皇帝元皇后哀策文注。）

【對酒行】

　　蒲鞭葦杖示有刑。（○《文選》五十九齊故安陸昭王碑文注。）

【樂府】

　　膠漆至堅。浸之則離。皎皎素絲。溺色染移。君不我棄。讒人所為。（○《御覽》七百六十六。）

　　市肉以肥。酤酒取醇。交觴接杯。以致殷勤。（○《書鈔》百四十八。《御覽》八百二十八。）

　　魴臇熊掌。豹胎龜腸。（○《書鈔》百四十二。）

　　烏起舞。鳳凰吹笙。（○《書鈔》百十。）

　　橙橘枇杷。甘蔗代出。（○《御覽》九百七十一。）

　　墨出青松煙。筆出狡兔翰。古人感鳥跡。文字有改判。（○《書鈔》一百四作長歌行。又作樂府。《初學記》二十一。《御覽》六百五。事類賦墨賦注。萬能花谷后二十九。）

　　巢許蔑四海。商賈爭一錢。（○《御覽》八百三十六。）

　　所齎千金劍。通犀間碧玙。翡翠飾雞必。標首明月珠。（○《書鈔》百二十二兩引。一作傅玄樂府九思。）

　　□厭常珍鹿曤。願□百品異方。（○《書鈔》百四十二。）

　　金樽玉杯不能使薄酒更厚。（○《文選》二十七望荊山詩注。三十石門新營所住詩注。）

【歌】

　　〖植作《七啟》。系此。〗

　　望雲際兮有好仇。天路長兮往無由。佩蘭蕙兮為誰修。宴婉絕兮我心愁。（○《文選》三十四。又《類聚》五十七引仇、由、修三韻。）

【甘露謳】

　　〖植為魏德論。系此以下六謳。〗

　　玄德洞幽。飛化上承。甘露以降。蜜淳水凝。睹陽弗晞。瓊爵是承。獻之帝廟。以明聖征。（○《初學記》二。《御覽》十二。）

【時雨謳】

　　於穆聖皇。仁暢惠渥。辭獻滅膳。以服鰥獨。和氣致祥。時雨滲漉。野草萌變。化成喜谷。（○《類聚》八十五。）

【嘉禾謳】

　　猗猗嘉禾。惟谷之精。其洪盈箱。協穗殊莖。昔生周朝。今植魏庭。獻之廟堂。以昭厥靈。（○同上）

【白鵲謳】

　　鵲之強強。詩人取喻。今存聖世。呈質見素。飢食苕華。渴飲清露。異於疇匹。眾鳥是慕。（○《類聚》九十二。）

【白鳩謳】

　　班班者鳩。爰素其質。昔翔殷邦。今為魏出。朱目丹趾。靈姿詭類。載飛載鳴。彰我皇懿。（○同上）

【木連理謳】

　　皇樹嘉德。風靡雲披。有木連理。別干同枝。將承大同。應天之規。（○《御覽》八百七十三。）

魏詩卷七

　　陳思王曹植

【詩】

【獻詩】〖並疏〗

　　〖魏志本傳雲。黃初四年。徙封雍邱王。其年朝京師。上疏云云。○《文選》作上責躬應詔詩表。下列疏文。《詩紀》無此題。無疏文。直題上責躬詩應詔詩。〗

　　臣植言。臣自抱亹歸藩。刻肌刻骨。追思罪戾。晝分而食。夜分而寢。誠以天網不可重罹。聖恩難可再恃。竅感相鼠之篇。無禮遄死之義。形影相吊。五情愧赬。以罪棄生。則違昔賢夕改之勸。忍垢苟全。則犯詩人胡顏之譏。伏惟陛下。德象天地。恩隆父母。施暢春風。澤如時雨。是以不別荊棘者。慶雲之惠也。七子均養者。鳲鳩之仁也。舍罪貴功者。明君之舉也。矜愚愛能者。慈父之恩也。是以愚臣徘徊于恩澤而不敢自棄者也。前奉詔書。臣等絕朝。心離志絕。自分黃耇永無執珪之望。不圖聖詔猥垂齒召。至止之日。馳心輦轂。僻處西館。未奉闕庭。踴躍之懷。瞻望反側。不勝犬馬戀主之情。謹奉表並獻詩二篇。詞旨淺末。不足采覽。貴露下情。冒顏以聞。臣植誠惶誠恐。頓首頓首。死罪死罪。（○《文選》二十。又魏志本傳。）

【責躬】

　　於穆顯考。時惟武皇。受命于天。寧濟四方。朱旗所拂。九土披攘。玄化滂流。荒服來王。超商越周。與唐比蹤。篤生我皇。奕世載聰。武則肅烈。文則時雍。受禪于漢。君臨萬邦。萬邦既化。率由舊則。廣命懿親。以藩王國。帝日爾侯。君茲青土。奄有海濱。方周于魯。車服有輝。旗章有敘。濟濟雋乂。我弼我輔。伊予小子。恃寵驕盈。舉掛時網。動亂國經。作蒲作屏。先軌是隳。魏志作墜。六臣本《文選》注云。傲我皇使。犯我朝儀。國有典刑。我削我絀。將寘于理。元兇是率。明明天子。時惟篤類。不忍我刑。暴之朝肆。違彼執憲。哀予小臣。改封兗邑。于河之濱。股肱弗置。有君無臣。荒淫之闕。誰弼予身。煢煢僕夫。于彼冀方。嗟予小子。乃罹斯殃。赫赫天子。恩不遺物。冠我玄冕。要我朱紱。光光大使。我榮我華。剖符授玉。王爵是加。仰齒金璽。俯執聖策。皇恩過隆。只承怵惕。咨我小子。頑凶是嬰。逝慚陵墓。存愧闕庭。匪敢傲德。實恩是恃。威靈改加。足以沒齒。昊天罔極。生命不圖。常懼顛沛。抱罪黃壚。願蒙矢石。建旗東嶽。庶立毫釐。微功自贖。危軀授命。知足免戾。甘赴江湘。奮戈吳越。天啟其衷。得會京畿。遲奉聖顏。如渴如飢。心之雲慕。愴矣其悲。天高聽卑。皇肯照微。（○《三國志》本傳。《文選》二十。本集六。《詩紀》十四）

【應詔】

　　肅承明詔。應會皇都。星陳夙駕。秣馬脂車。命彼掌徒。肅我征旅。朝發鸞台。夕宿蘭渚。芒芒原隰。祁祁士女。經彼公田。樂我稷黍。爰有樛木。重陰匪息。雖有餱糧。飢不遑食。望城不過。面邑不游。僕夫警策。平路是由。玄駟藹藹。揚鑣漂沫。流風翼衡。輕雲承蓋。涉澗之濱。緣山之隈。遵彼河滸。黃坂是階。西濟關谷。或降或升。騑驂倦路。載寢載興。將朝聖皇。匪敢晏寧。弭節長騖。指日遄征。前驅舉燧。后乘抗旌。輪不輟運。鸞無廢聲。爰暨帝室。稅此西墉。嘉詔未賜。朝覲莫從。仰瞻城閾。俯惟闕庭。長懷永慕。憂心如酲。（○《三國志》本傳。《文選》二十。本集五。《詩紀》十四。又藝文《類聚》三十九引旅、渚、黍、升、興、寧、旌、酲八韻。《文選》六魏都賦注作責躬詩。引一句。《御覽》七百七十五作應制詩。引聲一韻。）

【朔風詩】〖五章〗

　　仰彼朔風。用懷魏都。願騁代馬。倏忽北徂。凱風永至。思彼蠻方。願隨越鳥。翻飛南翔。

　　四氣代謝。懸景運周。別如俯仰。脫若三秋。昔我初遷。朱華未晞。今我旋止。素雪雲飛。俯降千仞。仰登天阻。風飄蓬飛。載離寒暑。千仞易陟。天阻可越。昔我同袍。今永乖別。

　　子好芳草。豈忘爾貽。繁華將茂。秋霜悴之。君不垂眷。豈雲其誠。秋蘭可喻。桂樹冬榮。

　　弦歌盪思。誰與銷憂。臨川慕思。何為泛舟。豈無和樂。游非我鄰。誰忘泛舟。愧無榜人。（○《文選》二十九。本集五。《詩紀》十四。又《御覽》七百七十引人一韻。）

【矯志詩】

　　芝桂雖芳。難以餌魚。屍位素餐。難以成居。磁石引鐵。于金不連。大朝舉士。愚不聞焉。抱璧塗乞。無為貴寶。履仁遘禍。無為貴道。鵷雛遠害。不羞卑棲。靈虯避難。不恥污泥。都蔗雖甘。杖之必折。巧言雖美。用之必滅。濟濟唐朝。萬邦作孚。逢蒙雖巧。必得良弓。聖主雖知。必得英雄。螳螂見嘆。齊士輕戰。越王軾蛙。國以死獻。道遠知驥，世偽知賢。復之幬之。順天之矩。澤如凱風。惠如時雨。口為禁闥。舌為發機。門機之闓。楛矢不追。（○《類聚》二十三。本集五。廣《文選》八。《詩紀》十四。又《書鈔》百三十三作雜詩。引折、滅二韻。○逯案。藝文《類聚》所引。抱璧塗乞以下另為一篇。《詩紀》蓋依廣《文選》等書合之為一。又《類聚》前後兩引。皆為節錄。故濟濟唐朝萬邦作孚句孤立。上下文不相銜接。世偽知賢與下文亦不相屬。《詩紀》于萬邦作孚下注云闕。其實闕文者不止此處。而輯曹集者。或於濟濟唐朝上設八空格。於世偽知賢下設八空格。皆自我作古。不足信。）

【同上】

　　仁虎匿爪。神龍隱鱗。（○《文選》三十六宣德皇后令注。○逯案。二句或上篇遺文。今附於此。）

【正會詩】

　　〖《詩紀》從《類聚》作元會詩。又題下注云。晉禮志漢儀有正會禮。正旦受賀。公侯以下執贄來庭。二千石以上升殿稱歲後作樂燕饗。魏帝都鄴。正會文昌殿。用漢儀。〗

　　初歲元祚。吉日惟良。乃為嘉會。燕此高堂。尊卑列敘。典而有章。衣裳鮮潔。黼黻玄黃。清酤盈爵。中坐騰光。珍膳雜遝。充溢圓方。笙磬既設。箏瑟俱張。悲歌厲響。咀嚼清商。俯視文軒。仰瞻華梁。願保茲善。千載為常。歡笑盡娛。樂哉未央。皇室榮貴。壽若東王。（《書鈔》作皇。《類聚》作壽考無疆。古文苑、廣《文選》、《詩紀》並同。○《御覽》二十九。《詩紀》十三。又《書鈔》百五十五引首三句及央、皇二韻。又《類聚》四。《初學記》四。章樵古文苑八。本集五。廣《文選》八。又《御覽》百八十七引曹植詩文榱華梁一句。）

【閨情詩】

　　有美一人。被服纖羅。嬌姿艷麗。蓊若春華。紅顏韡燁。雲髻嵯峨。彈琴撫節。為我弦歌。清濁齊均。既亮且和。取樂今日。遑恤其他。（○《類聚》十八作魏陳王曹植詩。本集八。《詩紀》十四。）

【公燕詩】〖《詩紀》燕作宴。〗

　　公子敬愛客。終宴不知疲。清夜遊西園。飛蓋相追隨。明月澄清影。列宿正參差。秋蘭被長坂。朱華冒綠池。潛魚躍清波。好鳥鳴高枝。神飈接丹轂。輕輦隨風移。飄颻放志意。千秋長若斯。（○《文選》二十。本集五。《詩紀》十四。又《書鈔》百四十作五言詩。引移一韻。百五十引差一韻。《類聚》三十九作公宴詩。引疲、隨、差、池、枝、移六韻。《初學記》十引差、池二韻。十四引疲、隨、差、池、枝、移六韻。《白帖》一引一句。鳴沙石室古籍叢殘類書殘卷宴樂部作曹植詩。引疲、隨二韻。又引隨一韻。《御覽》八百二十四作曹植詩。引疲、隨二韻。事類賦月賦注引隨、差二韻。）

【侍太子坐詩】

　　白日曜青春。時雨靜飛塵。寒冰辟炎景。涼風飄我身。清醴盈金觴。餚饌縱橫陳。齊人進奇樂。歌者出西秦。翩翩我公子。機巧忽若神。（○《類聚》三十九。《御覽》五百三十九。本集五。《詩紀》十四。○逯案。詩為夏日作。白日曜青春句。《御覽》引春作天者是。）

【鬥雞詩】

　　〖《詩紀》從《樂府詩集》作鬥雞篇。〗

　　游目極妙伎。清聽厭宮商。主人寂無為。眾賓進樂方。長筵坐戲客。鬥雞間觀房。群雄正翕赫。雙翹自飛揚。揮羽激清風。悍目發朱光。觜落輕毛散。嚴距往往傷。長鳴入青雲。扇翼獨翱翔。願蒙狸膏助。常得擅此場。（○《類聚》九十一。《樂府詩集》六十四作鬥雞篇。本集五。廣《文選》十三。《詩紀》十三。○劉楨、應瑒均賦此題。）

【贈徐幹詩】

　　驚風飄白日。忽然歸西山。圓景光未滿。眾星燦以繁。志士營世業。小人亦不間。聊且夜行游。游彼雙闕間。文昌郁雲興。迎風高中天。春鳩鳴飛棟。流飆激欞軒。顧念蓬室士。貧賤誠足憐。薇藿弗充虛。皮褐猶不全。慷慨有悲心。興文自成篇。寶棄怨何人。和氏有其愆。彈冠俟知己。知己誰不然。良田無晚歲。膏澤多豐年。亮懷璠玙美。積久德愈宣。親交義在敦。申章復何言。（○《文選》二十四。本集五。《詩紀》十四。又《文選》三十南樓望所遲客注引繁一韻。）

【贈丁儀詩】

　　〖《文選》李善注云。集雲與都亭侯丁翼。今雲儀。誤也。〗

　　初秋涼氣發。庭樹微銷落。凝霜依玉除。清風飄飛閣。朝雲不歸山。霖雨成川澤。黍稷委疇隴。農夫安所獲。在貴多忘賤。為恩誰能博。狐白足御冬。焉念無衣客。思慕延陵子。寶劍非所惜。子其寧爾心。親交義不薄。（○《文選》二十四。本集五。《詩紀》十四。）

【贈王粲詩】

　　端坐苦愁思。攬衣起西遊。樹木發春華。清池激長流。中有孤鴛鴦。哀鳴求匹儔。我願執此鳥。惜哉無輕舟。欲歸忘故道。顧望但懷愁。悲風鳴我側。羲和逝不留。重陰潤萬物。何懼澤不周。誰令君多念。自使懷百憂。（○《文選》二十四。本集五。《詩紀》十四。）

【贈丁儀王粲詩】

　　〖《文選》李善注曰：集雲答丁敬禮王仲宣。翼字敬禮。今雲儀。誤也。〗

　　從軍度函谷。驅馬過西京。山岑高無極。涇渭揚濁清。壯哉帝王居。佳麗殊百城。員闕出浮雲。承露概泰清。皇佐揚天惠。四海無交兵。權家雖愛勝。全國為令名。君子在末位。不能歌德聲。丁生怨在朝。王子歡自營。歡怨非貞則。中和誠可經。（○《文選》二十四。本集五。《詩紀》十四。又《御覽》三百二十八作曹植詩。引京一韻。）

【贈丁翼詩】

　　〖文士傳曰：翼。字敬禮。儀之弟也。為黃門侍郎。○案。翼。各書引作廙。〗

　　嘉賓填城闕。豐膳出中廚。吾與二三子。曲宴此城隅。秦箏發西氣。齊瑟揚東謳。餚來不虛歸。觴至反無餘。我豈狎異人。朋友與我俱。大國多良材。譬海出明珠。君子義休偫小人德無儲。積善有餘慶。榮枯立可須。滔盪固大節。時俗多所拘。君子通大道。無願為世儒。（○《文選》二十四。本集五。《詩紀》十四。又《書鈔》八十二作與丁廙詩。引廚、隅、餘三韻。《類聚》三十九、《御覽》五百三十九並作與丁廙詩。引廚、隅、嘔、餘四韻。吳棫韻補一引隅、謳二韻。）

【贈白馬王彪詩】〖七章〗

　　黃初四年正月。白馬王、任城王與余俱朝京師。會節氣。到洛陽。任城王薨。至七月與白馬王還國。後有司以二王歸藩。道路宜異宿止。意毒恨之。蓋以大別在數日。是用自剖。與王辭焉。憤而成篇。（○《文選》二十四李善注。○逯案。李善注。集曰于圈城作。又曰：黃初四年云云。是本集原題于圈城作。黃初四年云云以下乃原詩序文。昭明《文選》改詩題。並刪其序。殊為非是。今仍依《詩紀》命題列序。並誌異同如此。又據魏志。是年正月魏文帝尚不在洛陽。以作五月者為是。）

　　謁帝承明廬。逝將歸舊疆。清晨發皇邑。日夕過首陽。伊洛廣且深。欲濟川無梁。泛舟越洪濤。怨彼東路長。顧瞻戀城闕。引鄰情內傷。

　　太谷何寥廓。山樹郁蒼蒼。霖雨泥我塗。流潦浩縱橫。中逵絕無軌。改轍登高岡。修坂造雲日。我馬玄以黃。

　　玄黃猶能進。我思郁以紆。鬱紆將何念。親愛在離居。本圖相與偕。中更不克俱。鴟梟鳴衡軛。豺狼當路衢。蒼蠅間白黑。讒巧反親疏。欲還絕無蹊。攬轡止踟躕。

　　踟躕亦何留。相思無終極。秋風發微涼。寒蟬鳴我側。原野何蕭條。白日忽西匿。歸鳥赴喬林。翩翩厲羽翼。孤獸走索群。銜草不遑食。感物傷我懷。撫心長太息。

　　太息將何為。天命與我違。奈何念同生。一往形不歸。孤魂翔故域。靈柩寄京師。存者忽復過。亡沒身自衰。人生處一世。去若朝露晞。年在桑榆間。影響不能追。自顧非金石。咄唶令心悲。

　　心悲動我神。棄置莫復陳。丈夫志四海。萬里猶比鄰。恩愛苟不虧。在遠分日親。何必同衾幬。然後展{殷心}懃。憂思成疾。無乃兒女仁。倉卒骨肉情。能不懷苦辛。

　　苦辛何慮思。天命信可疑。虛無求列仙。松子久吾欺。變故在斯須。百年誰能持。離別永無會。執手將何時。王其愛玉體。俱享黃發期。收淚即長路。（魏志注作塗。《詩紀》雲。一作塗。）援筆從此辭。（○《三國志》本傳注。《文選》二十四。文章正宗二十九。本集五。《詩紀》十四。又《類聚》二十一引疆、陽、梁、長、黃、衢、疏、廚、側、匿、息、鄰、勤、辛十四韻。草堂詩箋十六兩當詩注引疏一韻。）

【送應氏詩二首】

　　步登北邙坂。遙望洛陽山。洛陽何寂寞。宮室盡燒焚。垣牆皆頓擗。荊棘上參天。不見舊耆老。但睹新少年。側足無行徑。荒疇不復田。遊子久不歸。不識陌與阡。中野何蕭條。千里無人煙。念我平常居。氣結不能言。（○《文選》二十。本集五。《詩紀》十四。）

　　清時難屢得。嘉會不可常。天地無終極。人命若朝霜。願得展嬿婉。我友之朔方。親昵。並集送。置酒此河陽。中饋豈獨薄。賓飲不盡觴。愛至望苦深。豈不愧中腸。山川阻且遠。別促會日長。願為比翼鳥。施翮起高翔。（○《文選》二十。本集五。文章正宗二十九。《詩紀》十四。又《類聚》二十九引方、陽、長三韻。）

【三良詩】

　　功名不可為。忠義我所安。秦穆先下世。三臣皆自殘。生時等榮樂。既沒同憂患。誰言捐軀易。殺身誠獨難。攬涕登君墓。臨穴仰天嘆。長夜何冥冥。一往不復還。黃鳥為悲鳴。哀哉傷肺肝。（○《文選》二十一。本集五。《詩紀》十四。）

【代劉勛妻王氏雜詩】

　　誰言去婦薄。去婦情更重。千里不唾井。況乃昔所奉。遠望未為遙。踟躕不得共。（玉台作往。○玉台新詠二作魏文帝。坦齊通編。春秋演繁露十三。）

【棄婦詩】〖《詩紀》作棄婦篇。編入樂府部分。並雲。本集不載。見玉台新詠。〗

　　石榴植前庭。綠葉搖縹青。丹華灼烈烈。璀彩有光榮。光榮曄流離。可以戲淑靈。有鳥飛來集。拊翼以悲鳴。悲鳴夫何為。丹華實成。拊心長嘆息。無子當歸寧。有子月經天。無子若流星。天月相終始。流星沒無精。棲遲失所宜。下與瓦石並。憂懷從中來。

　　嘆息通雞鳴。反側不能寐。逍遙於前庭。踟躕還入房。肅肅帷幕聲。搴帷更攝帶。撫節彈鳴箏。慷慨有餘音。要妙悲且清。收淚長嘆息。何以負神靈。招搖待霜露。何必春夏成。晚獲為良實。願君且安寧。（○玉台新詠二。《詩紀》十三。又《御覽》九百七十作棄妻詩。引青、鳴二韻。）

【游仙詩】

　　人生不滿百。戚戚少歡娛。意欲奮六翮。排霧陵紫虛。蟬蛻同松喬。翻跡登鼎湖。翱翔九天上。騁轡遠行游。東觀扶桑曜。西臨弱水流。北極登玄渚。南翔陟丹邱。（○《類聚》七十八。本集六。廣《文選》九。《詩紀》十四。）

【雜詩七首】

　　高台多悲風。朝日照北林。之子在萬里。江湖迥且深。方舟安可極。離思故難任。孤雁飛南遊。過庭長哀吟。翹思慕遠人。願欲托遺音。形影忽不見。翩翩傷我心。（○《文選》二十九。本集五。《詩紀》十四。）

　　轉蓬離本根。飄颻隨長風。何意回飈舉。吹我入雲中。高高上無極。天路安可窮。類此遊客子。捐軀遠從戎。毛褐不掩形。薇藿常不充。去去莫復道。沈憂令人老。（○《文選》二十九。《類聚》八十二。本集五。文章正宗二十九。合璧事類別集五十六。《詩紀》十四。又《文選》三十一效古詩注引風、戎二韻。草堂詩箋五贈李詩注引風一韻。十五遣興詩注引風一韻。《御覽》九百九十七作曹植詩。引風、中、窮、戎四韻。）

　　西北有織婦。綺縞何繽紛。明晨秉機杼。日昃不成文。太息終長夜。悲嘯入青雲。妾身守空閨。良人行從軍。自期三年歸。今已歷九春。飛鳥繞樹翔。噭々鳴索群。願為南流景。馳光見我君。（○《文選》二十九。玉台新詠二。《類聚》三十二。本集五。文章正宗二十九。《詩紀》十四。又《御覽》八百十六引紛、文二韻。）

　　南國有佳人。容華若桃李。朝游江北岸。夕宿瀟湘沚。時俗薄朱顏。誰為發皓齒。俯仰歲將暮。榮曜難久恃。僕夫早嚴駕。吾將遠行游。遠遊欲河之。吳國為我仇。將騁萬里塗。東路安足由。江介多悲風。淮泗馳急流。願欲一輕濟。惜哉無方舟。閑居非吾志。甘心赴國憂。（○《文選》二十九。本集五。文章正宗二十九。詩經十四。）

　　飛觀百餘尺。臨牖御欞軒。遠望周千里。朝夕見平原。烈士多悲心。小人媮自閑。國仇亮不塞。甘心思喪元。拊劍西南望。思欲赴太山。弦急悲聲發。聆我慷慨言。（○《文選》二十九。本集五。《詩紀》十四。又《文選》二十責躬詩注引我心何怫鬱。思欲赴太山二句。○逯案。《文選》注所引二句。辭義貫注。當為一聊。據此拊劍西南望句下至少尚缺一句。《文選》此詩蓋節錄也。）

　　攬衣出中閨。逍遙步兩楹。間房何寂寞。綠草被階庭。空室自生風。百鳥翩南征。春思安可忘。憂戚與我並。佳人在遠道。妾身單且煢。歡會難再遇。芝蘭不重榮。人皆棄舊愛。君豈若平生。寄松為女蘿。依水如浮萍。齎身奉衿帶。朝夕不墮傾。倘終顧盻恩。永副我中情。（○玉台新詠二。《類聚》三十二。本集五。廣《文選》十五。《詩紀》十四。）

【雜詩】

　　悠悠遠行客。去家千餘里。出亦無所之。入亦無所止。浮雲翳日光。悲風動地起。（本集作起動地。○《類聚》二十七。本集五。《詩紀》十四。）

【雜詩】

　　美玉生盤石。寶劍出龍淵。帝王臨朝服。秉此威百蠻。歷刀不見貴。雜糅刀刃間。（○《書鈔》百二十二。）

【七哀詩】〖《詩紀》雲。玉台作雜詩。樂府作怨歌行本辭。〗

　　明月照高樓。流光正徘徊。上有愁思婦。悲歡有餘哀。借問嘆者誰。言是宕子妻。君行逾十年。孤妾常獨棲。君若清路塵。妾若濁水泥。浮沉各異勢。會合何時諧。願為西南風。長逝入君懷。君懷良不

　　開。賤妾當何依。（○《文選》三十三。玉台新詠二作雜詩。《類聚》三十二作曹植詩。《樂府詩集》四十一作怨詩行本辭。文章正宗二十九。本集五。《詩紀》十四。又《白帖》一、六、《御覽》三十七並作古詩。引泥一韻。）

【怨詩行】

　　〖《詩紀》雲。即七哀詩。中間略有異同耳。〗

　　明月照高樓。流光正徘徊。上有愁思婦。悲嘆有餘哀。借問嘆者誰。自雲宕子妻。夫行逾十載。賤妾常獨棲。念君過於渴。思君劇于飢。君作高山柏。妾為濁水泥。北風行蕭蕭，烈烈入吾耳。心中念故人。淚墮不能止。浮沉各異路。會合當何諧。願作東北風。吹我入君懷。君懷常不開。賤妾當何依。恩情中道絕。流止任東西。我欲竟此曲。此曲悲且長。今日樂相樂。別後莫相忘。（七解樂府雲。右一曲晉樂所奏。○《宋書》二十一作楚調怨詩。《樂府詩集》四十一。本集六。《詩紀》十三。○逯案。《詩紀》此詩編在樂府部分。又在詩后注云。七哀詩是此篇本辭雲。然分在兩處。不易見二者異同。今以本辭為主。列奏曲於此。以示我府奏曲。不僅增刪原詩章節。即詞句間亦有所更動也。）

【情詩】

　　微陰翳陽景。清風飄我衣。游魚潛綠水。翔鳥薄天飛。眇眇客行士。遙役不得歸。始出嚴霜結。今來白露晞。遊子嘆黍離。處者歌式微。慷慨對嘉賓。凄愴內傷悲。（○《文選》二十九。玉台新詠二作雜詩。《類聚》二十九作曹植詩。本集五。《詩紀》十四。又《類聚》二十七作雜詩。引飛、稀二韻。）

【喜雨詩】

　　太和二年。大旱。三麥不收。百姓分為飢餓。（○《書鈔》百五十六。）

　　天復何彌廣。苞育此群生。棄之必憔悴。惠這則滋榮。慶雲從北來。郁述西南征。時雨中夜降。長雷周我庭。嘉種盈膏壤。登秋畢有成。（○《類聚》二。本集五。《詩紀》十四。）

【詩】

　　雙鶴俱遨遊。相失東海傍。雄飛竄北朔。雌驚赴南湘。棄我交頸歡。離別各異方。不惜萬里道。但恐天網張。（○《類聚》九十。《初學記》十八。《詩紀》十四。）

【七步詩】〖《詩紀》雲。本集不載。〗

　　煮豆持作羹。漉豉以為汁。萁在釜下然。豆在釜中泣。本自同根生。相煎何太急。（《詩紀》雲。一作煮豆燃豆萁。豆在釜中泣。本是同根生。相煎何太急。○《世說》新語文學篇。草堂詩箋三十四別李詩注。《詩紀》十四。又鳴沙石室古籍叢殘類書殘卷引泣、急二韻。）

【離友詩三首】〖並序〗

　　鄉人有夏侯威者。少有成人之風。余尚其為人。與之昵好。王師振旅。送余于魏邦。心有眷然。為之隕涕。乃作離友之詩。其辭曰：

　　王旅旋兮背故鄉。彼君子兮篤人綱。媵余行兮歸朔方。馳原隰兮尋舊疆。車載奔兮以繁驤。涉浮濟兮泛輕航。迄魏都兮息蘭房。展宴好兮惟樂康。（○《類聚》二十一。本集二。《詩紀》十四。又《御覽》四百十引鄉、綱、方、疆四韻。）

　　涼風肅兮白露滋。木感氣兮條葉辭。臨淥水兮登崇基。折秋華兮采靈芝。尋永歸兮贈所思。感離隔兮會無期。伊鬱悒兮情不怡。（《詩紀》雲。本集止載前一首。今考藝文附入。○《類聚》二十九。《詩紀》十四。）

　　日匿影兮天微陰。經迴路兮造北林。（《詩紀》雲。《初學記》載二句云云。當別有一首也。○《初學記》十八。《詩紀》十四。）

【妒詩】

　　嗟爾同衾。曾不（《類聚》作弗。）是志。寧彼冶容。安此妒忌。（○《類聚》三十五。本集五。《詩紀》十四。）

【四言詩】

　　華屏列曜。藻帳垂陰。（○《書鈔》百三十二。）

【同前】

　　高談虛論。問彼道原。（○《文選》三十擬魏太子鄴中集詩注。）

【離友詩】

　　靈鑒無私。（○《文選》二十一張子房詩注。二十七郊祀歌注。）

【詩】

　　身被輕暖。（○《白帖》四。）

【詩】

　　皇考建世業。余從征四方。櫛風而沐雨。萬里蒙露霜。劍戟不離手。鎧甲為衣裳。（○《御覽》三百三十九。）

【芙蓉池詩】

　　逍遙芙蓉池。翩翩戲輕舟。南陽（《詩紀》作楊。）棲雙（本集誤作雙西。）鵠。北柳有鳴鳩。（○《類聚》九。本集五。《詩紀》十四。）

【言志詩】

　　慶雲未時興。雲龍潛作魚。神鸞失其儔。還從燕雀居。（○《類聚》二十六作魏陳王曹植詩。本集五。《詩紀》十四。）

【詩】

　　游鳥翔故巢。狐死反邱穴。我信歸故鄉。安得憚離別。（○《書鈔》百五十八。）

【詩】

　　君王禮英賢。不吝千金璧。從容冰井台。清池映華薄。（○吳棫韻補五。）

【七哀詩】

　　南方有障氣。晨鳥不得飛。（○《文選》二十八苦熱行注。）

　　膏沐誰為容。明鏡暗不治。（○《文選》三十一擬行行重行行注。）

【離別詩】

　　人遠精魂近。寤寐夢容光。（○《文選》二十九張茂先情詩注。）

【詩】

　　一顧千金重。何必珠玉錢。（○《文選》三十和王主簿怨情詩注。）

【詩】

　　彈箏奮逸響。新專用好入神。（○《書鈔》百十。）

【述仙詩】

　　游將升雲煙。（○《文選》二十六入華子崗詩注。）

【詩】

　　長鋏鳴鞘中。（○《御覽》三百四十六。）

【寡婦詩】

　　高墳郁兮巍巍。松柏森兮成行。（○《文選》二十三廬陵王墓下作注。）

【詩】

　　秋商氣轉微涼。（○《書鈔》百五十四。）

　　楚王曹彪

　　〈彪。字朱虎。武帝子。初封白馬王。后徙封楚。〉

【答東阿王詩】

　　盤徑難懷抱。停駕與君訣。即車登北路。永嘆尋先轍。（○《初學記》十八。）

魏詩卷八

　　高貴鄉公曹髦

　　〈髦。字彥士。文帝孫。東海王霖子。正始五年封郯縣高貴鄉公。嘉平六年十月即位。甘露五年。為司馬昭所弒。年二十。有集四卷。〉

【四言詩】

　　{艹赤}々東伐。悠悠遠征。泛舟萬艘。屯衛千營。（○《書鈔》百十七。）

【詩】

　　干戈隨風靡。武騎齊雁行。（○《御覽》三百五十一。）

　　何晏

　　〈晏。字平叔。南陽宛人。文帝時拜駙馬都尉。明帝時為{宀兒}官。齊王即位。進散騎侍郎。遷侍中。尋為吏部尚書。主選舉。多所濟拔。嘉平二年。坐曹爽事為司馬懿所殺。有《論語》集解十捲、《老子》道德論二卷、集十一卷。〉

【言志詩】

　　〖《詩紀》作擬古。又引名士傳曰：是時曹爽輔政。識者慮有危機。晏有重名。與魏姻戚。內雖懷憂。而無復退也。著五言詩以言志曰：〗

　　鴻鵠比翼游。群飛戲太清。常恐夭網羅。憂禍一旦並。豈若集五湖。流唼浮萍。逍遙放志意。何為怵惕驚。（○《世說》新語箴規篇。《類聚》九十作魏何晏詩。廣《文選》十五作擬古。《詩紀》十七。又《初學記》三十作何晏詩。引清、並、萍三韻。《白帖》二十九作古詩。引清、並、萍三韻。○逯案。《世說》常恐大網羅句。唐寫本大作夭。）

　　轉蓬去其根。流飄從風移。芒芒四海塗。悠悠焉可彌。願為浮萍草。托身寄清池。且以樂今日。其後非所知。（○《初學記》二十七。《詩紀》十七。又《類聚》八十二引池一韻。）

　　浮雲翳白日。微風輕塵起。（○《書鈔》百五十。）

　　應璩

　　〈璩。字休璉。瑒之弟。明帝時。歷官散騎常侍。齊王時。遷侍中。為大將軍曹爽長史。作百一詩以諷。

　　后復為侍中。典著作。嘉平四年卒。有集十捲。〉

【百一詩】

　　〖《詩紀》只載三首。《文選》李善注云。張方賢楚國先賢傳曰：汝南應休璉作百一篇詩。譏切時事。遍以示在事者。咸皆怪愕。或以為應焚棄之。何晏獨無怪也。李充翰林論曰：應休璉五言詩百數十篇。以風規治道。蓋有詩人之旨焉。孫盛晉陽秋曰：應琚作五言詩百三十篇。言時事頗有補益。世多傳之。今書七志曰：應璩集謂之新詩。以百言為一篇。或謂之百一詩。據百一詩序雲。時謂曹爽曰：公今聞周公巍巍之稱。安知百慮有一失乎。百一之名。蓋興於此也。○逯案。應璩百一詩。《文選》僅保一完篇。其餘皆已亡佚。《詩紀》搜輯逸詩亦僅有三篇。然考各書多引應氏新詩。此新詩即百一詩也。而他書所引雜詩亦往往又名新詩。則《詩紀》所載雜詩實亦原出百一。依此今將各書所引逸篇。悉編在此題下。至百一詩屬於後人擬作者。則于當篇註明之。〗

　　下流不可處。君子慎厥初。名高不宿著。易用受侵誣。前者隳官去。有人適我閭。田家無所有。酌醴焚枯魚。問我何功德。三入承明廬。所占於此土。是謂仁智居。文章不經國。筐篋無尺書。用等稱才學。往往見嘆譽。避席跪自陳。賤子實空虛。宋人遇周客。慚愧靡所如。（○《文選》二十一。《詩紀》十七。）

　　年命在桑榆。東嶽與我期。長短有常會。遲速不得辭。斗酒當為樂。無為待來茲。室廣致凝陰。台主來積陽。奈何季世人。侈靡在宮牆。飾巧無窮極。土木被朱光。徵求傾四海。雅意猶未康。（○《類聚》二十四。廣《文選》八。《詩紀》十七。又《初學記》十八引陽、牆、光、康四韻。○逯案。室廣下另為一首。）

　　子弟可不慎。慎在選師友。師友必良德。中才可進誘。（○《初學記》八。《御覽》四百四。《詩紀》十七。）

　　細微可不慎。堤潰自蟻穴。腠理早從事。安復勞針石。哲人睹未形。愚夫暗明白。曲突不見賓。燋爛為上客。思願獻良規。江海倘不逆。狂言雖寡善。猶有如雞跖。雞跖食不已。齊王為肥澤。（○《類聚》二十三。廣《文選》十五。《詩紀》十七並作雜詩。）

　　散騎常師友。朝夕進規獻。侍中主喉舌。萬機無不亂。尚書統庶事。官人乘法憲。彤管珥納言。貂璫表武弁。出入承明廬。車服一何煥。三寺齊榮秩。百僚所瞻願。（○《類聚》四十五、《詩紀》十七並作雜詩。又《書鈔》五十八作新詩。引獻一韻及亂一韻。百二十七作應璩詩。引亂、憲、弁三韻。《初學記》十一作新詩。引弁一韻。又《白帖》二十一作應瑗詩。引侍中喉舌萬機六字。事文《類聚》新集十及合璧事類後集二十六引憲一韻。○逯案。《白帖》此例可證作應瑗者實即應璩之訛。）

　　少壯麵目澤。長大色丑粗。粗醜人所惡。拔白自洗蘇。平生髮完全。變化似浮屠。醉酒巾幘落。禿頂赤如壺。（《御覽》作狐。○苕溪漁隱業話四十一作三叟詞。又《類聚》十八作新詩。引粗、蘇二韻。《御覽》三百六十四作新詩。引狐一韻。《詩紀》十七作雜詩。引粗、蘇二韻。）

　　古有行道人。陌上見三叟。年各百餘歲。相與鋤禾莠。住車問三叟。何以得此壽。上叟前致辭。室內嫗貌丑。下叟前致辭。夜卧不復首。要哉三叟言。所以能長久。（○《御覽》三百八十三、七百六十四並作應璩詩。苕溪漁隱業話四十一作三叟詞。《詩紀》十七作三叟。又藝文《類聚》十八作魏應璩詩。引叟、莠、壽三韻。○逯案。少壯麵目澤與此篇。苕溪叢話引潘子真詩話均作三叟詞。然少壯一首前人既作新詩。則此亦百一詩之遺。）

　　漢末桓帝時。郎有馬子侯。自謂識音律。請客鳴笙竽。為作陌上桑。反言鳳將雛。左右偽稱善。亦復自搖頭。（○《御覽》七百三十九作新論。又《書鈔》百十作新詩。引侯、竽、雛三韻。杜公瞻編珠二作百一詩。引雛一韻。）

　　百郡立中正。九州置都士。州閭與郡縣。希疏如馬齒。生不相識面。何緣別義理。十室稱忠信。觀過必黨里。（○《書鈔》七十三作應琚新語。○案此當為上首逸句。）

　　平生居□郭。寧丁憂貧賤。出門見富貴。□□□□□。灶下炊牛矢。甑中裝豆飯。（○《書鈔》四十四作新詩。又《御覽》八百五十作新詩。引飯一韻。○逯案。《書鈔》引詩缺略。今以意補六空格。）

　　野田何紛紛。城郭何落落。埋葬嫁娶家。皆是商旅客。喪側食不飽。酒肉紛狼籍。（○《御覽》五百五十六作應琚新詩。）

　　大魏承衰弊。復欲密其羅。蚍蜉猶見得。何雲䲡與蝦。狴犴既已備。炊復置黃沙。（○《御覽》九百四十七。事類賦蟻賦注作百一篇。又《御覽》九百四十三引羅、蝦二韻。○逯案。黃沙獄。晉武帝置。似此乃後人偽托。不出應琚。抑魏末已有此設置邪。）

　　人才不能備。各有偏短長。稽可小人中。便辟必知芒。（○《書鈔》百四作新詩。百三家集。本集。○逯案。此詩《書鈔》引入筆部。詩之辭句應有涉于筆。小人中之中。應是筆字。）

　　茫茫九州內。莫作帝者民。民有忠信行。莫非帝者臣。（○《御覽》六百二十一作新詩。）

　　太官有餘廚。大小無不賣。豈徒脯與糗。醯醢及鹽鼓。（○《御覽》八百二十八作新詩。）

　　洛水禁罾罟。魚鱉不為殖。空令自相啖。吏民不得食。（○《御覽》八百三十四作新詩。）

　　豐隆賜美味。受嚼方呥々。鹿鳴吐野華。獨食有何甘。（○《書鈔》百四十三作新詩。）

　　苟欲娛耳目。快心樂腹腸。我躬不悅歡。安能慮死亡。（○葛立方韻語陽秋。）

　　槥車在道路。征夫不得休。（○魏志文帝紀。）

　　有酒流如川。有肉積如岑。（○《書鈔》百四十五、百四十八並作新詩。）

　　革帶繩為續。履舄穿無底。（○《御覽》六百九十六作新詩。）

　　山崗寒折骨。目面盡生瘡。（○《書鈔》百五十六作應璩詩。《御覽》三十四作新詩。）

　　溝瀆皆決溢。（○《書鈔》百五十一作新詩。）

　　小兒撫塵。（○《書鈔》十五。）

【雜詩】〖當亦是百一新詩。〗

　　秋日苦促短。遙夜邈綿綿。貧士感此時。慷慨不能眠。（○《御覽》二十五。）

【同前】〖《詩紀》作應瑗。〗

　　貧子語窮兒。無錢可把撮。耕自不得粟。采彼北山葛。簞瓢恆日在。無用相呵喝。（○《初學記》十八、《詩紀》十七並作應瑗雜詩。逯案。瑗乃琚之訛。此由前詩可證。）

【詩】

　　〖案其內容。當亦是百一新詩。〗

　　司隸鷹揚吏。爪牙徒擢空。折翅躍毛距。宛鵛還入籠。世人指為武。誰復勵嚴冬。（○《書鈔》六十一應璩詩。）

　　京師保繽紛。車馬相奔起。借問乃爾為。將欲要其仕。孝廉經述通。誰能應此舉。（○詩乘補遺。又《書鈔》七十九作應璩詩。引起、舉二韻及莫言有所為一句。）

　　放戈釋甲胄。乘軒入紫微。從容侍帷幄。光輔日月輝。（○《御覽》三百三十九應璩詩。）

　　丈夫要雄戟。更來宿紫庭。今者宅四海。誰復有不並。（○《御覽》三百五十三應璩詩。）

　　郡國貪慕將。馳騁習弓戟。雖妙未更事。難用應卒迫。（○同上）

　　治化貴簡易。法令不欲多。（○《書鈔》二十七應璩詩。）

　　城狐不可掘。社鼠不可熏。（○《文選》四十奏彈王源注應璩詩。）

　　不誤牽朱絲。三署來相尋。（○《文選》二十六初去郡詩注、事類絲賦注並作應璩詩。）

【詩】

　　酌彼春酒。上得供養親老。下得溫飽妻子。（○《書鈔》百四十八應璩詩。）

　　韋誕

　　〈誕。字仲將。京兆人。善草書。建安中為郎中。太和中為武太守。正始中。遷侍中、中書監。以光祿大夫致仕。嘉平五年卒。年七十五。有集三卷。〉

【詩】

　　旨酒盈金觴。清顏發光華。（○《文選》十六別賦注。）

　　毌丘儉

　　〈儉。字仲恭。河東聞喜人。初為平原侯文學。明帝初。遷荊州刺史。徙幽州刺史。討公孫淵定遼東。進封安邑侯。高句麗數侵叛。儉討之。有功。遷鎮東將軍、都督揚州。正元二年。與揚州刺史文欽矯太后詔討司馬師。兵敗見殺。有集二卷。〉

【答杜摯詩】

　　鳳鳥翔京邑。哀鳴有所思。才為聖世出。德音何不怡。八子未際遇。今者遭明時。胡康出壠畝。楊偉無根基。飛騰衝雲天。奮迅協光熙。駿驥骨法異。伯樂觀知之。但當養羽翮。鴻舉必有期。體無纖微疾。安用問良醫。聯翩輕棲集。還為燕雀嗤。韓眾葯雖良。恐便不能治。悠悠千里情。薄言答嘉詩。信心感諸中。中實不在辭。（○《三國志》劉劭傳注。廣《文選》十。《詩紀》十七。○《三國志》注。臣松之案。魏朝自微而顯者。不聞胡康。疑是孟康。康事見杜恕傳。楊偉見曹爽傳。）

【之遼東詩】

　　憂責重山嶽。誰能為我檐。（○《文選》三十八為齊明帝讓宣城郡公第一表注。朱校昌黎集二送文暢師詩注作毌丘儉詩。）

【在幽州詩】

　　芒山邈悠悠。但見胡地埃。（○《文選》五十七楊給事誄注。）

　　郭遐周

【贈嵇康詩三首】〖舊抄嵇康集作五言詩三首郭遐周贈。〗



　　吾無佐世才。時俗所不量。歸我北山阿。逍遙以倡佯。同氣自相求。虎嘯谷風涼。惟予與嵇生。未面分好章。古人美傾蓋。方此何不臧。援箏執鳴琴。攜手游空房。棲遲衡門下。何願于姬姜。予心好永年。年永懷樂康。我友不斯卒。改計適他方。嚴車感發日。翻然將高翔。離別在旦夕。惆悵以增傷。（○舊抄嵇康集一。《詩紀》十八。）

　　風人重離別。行道猶遲遲。宋玉哀登山。臨水送將歸。伊此往昔事。言之以增悲。嘆我與嵇生。倏忽將永離。俯察淵魚游。仰觀雙鳥飛。厲翼太清中。徘徊于丹池。欽哉得其所。令我心獨違。言別在斯須。惄焉如朝飢。（○同上）

　　離別自古有。人非比目魚。君子不懷土。豈更得安居。四海皆兄弟。何患無彼姝。嚴穴隱傳說。空谷納白駒。方各以《類聚》。物亦以群殊。所在有智賢。何憂不此如。所貴身名存。功烈在簡書。歲時易過歷。日月忽其除。勖哉乎嵇生。敬德在（舊抄嵇康集作以。）慎軀。（○同上）

　　郭遐叔

【贈嵇康詩二首】

　　〖舊抄嵇康集作詩五首郭遐叔贈。《詩紀》作贈嵇康五首。○逯案。贈詩前四篇四言乃一首四章。每章皆以如何忽爾句承轉。章法井然。不得目為四首。今以四言、五言各為一首。〗

　　每念遘會。惟曰不足。昕往宵歸。常苦其速。歡接無厭。如川赴谷。如何忽爾。將適他俗。言駕有日。巾車命仆。思言君子。溫其如玉。心之憂矣。視丹如綠。如何忽爾。超將遠逝。心之憂矣。將以怵惕。怵惕惟何。惟思惟憂。展轉反側。寤寐追求。馳情運想。神往形留。心之憂矣。增其勞愁。

　　不見可欲。使心不亂。譬彼造化。抗無崖畔。封疆晝界。事利任難。唯予與子。本不同貫。交重情親。欲面無算。如何忽爾。時適他館。明發不寐。耿耿極旦。心之憂矣。增其憤嘆。

　　天地悠長。人生若忽。苟非知命。安保旦夕。思與君子。窮年卒歲。優哉逍遙。幸無隕越。如何君子。超將遠邁。我情願關。我言願結。心之憂矣。良以忉怛。君子交有義。不必常相從。天地有明理。遠近無異同。三仁不齊跡。貴在等賢蹤。眾鳥群相追。鷙鳥獨無雙。何必相呴濡。江海自從容。願各保遐年。有緣復來東。（○《書鈔》嵇康集一。《詩紀》十八。）

　　阮侃

　　〈侃。字德如。尉氏人。魏衛尉卿阮共之子。有俊才而飭以名理。風儀潤雅。與嵇康為友。仕至河內太守。〉

【答嵇康詩二首】

　　旦發溫泉廬。夕宿宣陽城。顧眄懷惆悵。言思我友生。會遇一何幸。及子遘歡情。交際雖未久。思愛發中誠。良玉須切磋。玙璠就其形。隋珠豈不曜。雕瑩啟光榮。與子猶蘭石。堅芳互相成。庶幾弘古道。伐檀俟河清。不謂中離別。飄飄然遠征。臨輿執手訣。良誨一何精。佳言盈我耳。援帶以自銘。唐虞曠千載。三代不我並。洙泗久已往。微言誰為聽。曾參易簀斃。仲由結其纓。晉楚安足慕。屢空守以貞。潛龍尚泥蟠。神龜隱其靈。庶保吾子言。養真以全生。東野多所患。暫往不久停。幸子無損思。逍遙以自寧。雙美不易居。嘉會故難常。爰自憩斯土。與子遘蘭芳。常願永游集。拊翼同回翔。不悟卒永離。一別為異鄉。四牡一何速。征人去路長。顧步懷想像。游目屢太行。撫軫增嘆息。念子安能忘。恬和為道基。老氏惡強梁。患至有身災。榮子知所康。蟠龜實可樂。明戒在刳腸。新詩何篤穆。申詠增愷忨。舒檢詔良訊。終然永厭藏。還誓必不食。復得同林房。願子盪憂慮。無以情自傷。候路忘所次。聊以酬來章。（○同上）

魏詩卷九

　　嵇康

　　〈康。字叔夜。譙郡銍人。好言老莊而尚奇任俠。寓居山陽。鍛以自給。與魏宗婚。拜中散大夫。景元二年以答山濤書忤司馬昭。次年。坐呂安事見殺。有集十五卷。〉

【代秋胡歌詩】〖七章〗

　　舊抄本作七首。《詩紀》從《樂府詩集》作秋胡行七首。並注云。本集題曰重作四言詩。○逯案。作七首者非是。今改作七章。）

　　富貴尊榮。憂患諒獨多。富貴尊榮。憂患諒獨多。古人所懼。豐屋蔀家。人害其上。獸惡網羅。惟有貧賤。可以無他。歌以言之。富貴憂患多。

　　貧賤易居。貴盛難為工。貧賤易居。貴盛難為工。恥佞直言。與禍相逢。變故萬端。俾吉作凶。思牽黃犬。其計莫從。歌以言之。貴盛難為工。

　　勞謙寡悔。忠信可久安。勞謙寡悔。忠信可久安。天道害盈。好勝者殘。強梁致災。多事招患。欲得安樂。獨有無愆。歌以言之。忠信可久安。

　　役神者弊。極欲令人枯。役神者弊。極欲令人枯。顏回短折。下及童烏。縱體淫恣。莫不早徂。酒色何物。自令不辜。歌以言之。酒色令人枯。（○本集一。《樂府詩集》三十六。《文選》補遺在三十四。廣《文選》十三。）

　　絕智棄學。游心於玄默。絕智棄學。游心於玄默。遇過而悔。當不自得。垂釣一壑。所樂一國。被發行歌。和氣四塞。歌以言之。游心於玄默。

　　思與王喬。乘雲遊八極。思與王喬。乘雲遊八極。凌厲五嶽。忽行萬意。授我神葯。自生羽翼。呼吸太和。煉形易色。歌以言之。思行游八極。

　　徘徊鐘山。息駕于層城。徘徊鐘山。息駕于層城。上蔭華蓋。下采若英。受道王母。遂升紫庭。逍遙天衢。千載長生。歌以言之。徘徊于層城。（○本集一、《樂府詩集》三十六、《詩紀》十八並作秋胡行。又文章正宗二、十九作秋胡行。引一、二、三章。《文選》補遺三十四作秋胡行。引一、二、三、四章。廣《文選》十三作秋胡行。引一、二、三、四、五、六章。）

【幽憤詩】

　　〖《晉書》曰：東平呂安。服康高致。康友而善之。后安為兄所枉訴。以事系獄。辭相證引。遂復收康。康乃作幽憤《詩》曰：〗

　　嗟余薄祜。少遭不造。哀煢靡識。越在襁褓。本集作襁褓。母兄鞠育。有慈無威。恃愛肆妲。不訓不師。爰及冠帶。憑寵自放。抗心希古。任其所尚。托好老莊。賤物貴身。志在守朴。養素全真。曰余不敏。好善暗人。子玉之敗。屢增惟塵。大人含弘。藏垢懷恥。民之多僻。政不由己。惟此褊心。顯明臧否。感悟思愆。怛若創痏。欲寡其過。謗議沸騰。性不傷物。頻致怨憎。昔慚柳惠。今愧孫登。內負宿心。外恧良朋。仰慕嚴鄭。樂道間居。與世無營。神氣晏如。咨予不淑。嬰累多虞。匪降自天。寔由頑疏。理弊患結。卒致囹圄。對答鄙訊。縶此幽阻。實恥訟冤。時不我與。雖曰義直。神辱志沮。澡身滄浪。豈雲能補。嗈嗈鳴雁。奮翼北游。順時而動。得意忘憂。嗟我憤嘆。曾莫能儔。事與願違。遘茲淹留。窮達有命。亦又何求。古人有言。善莫近名。奉時恭默。咎悔不生。萬石周慎。安親保榮。世務紛紜。祗攪予情。安樂必誡。乃終利貞。煌煌靈芝。一年三秀。予獨何為。有志不就。征難思復。心焉內疚。庶勖將來。無馨無臭。採薇山阿。散發嚴岫。永嘯長吟。頤性養壽。（○《文選》三十二。《晉書》本傳。《詩紀》十八。又《三國志》王粲傳注引騰、憎、登、朋四韻。《晉書》孫登傳引登一韻。《世說》新語棲逸篇注引登一韻。）

【四言贈兄秀才入軍詩】〖十八章〗

　　《詩紀》並雙鸞匿景曜一首為贈秀才入軍十九首。並注曰：集雲。兄秀才公穆入軍。贈詩。舊抄本集作四言十八首贈兄秀才入軍。注云。兄秀才公穆入軍。贈詩。劉義慶曰：嵇喜。字公穆。舉秀才。○逯案。此詩乃十八章。作十八首非是。並五言詩而曰十九首。尤謬。今據本集為此題。

　　鴛鴦於飛。肅肅其羽。朝游高原。夕宿蘭渚。邕邕和鳴。顧眄儔侶。俛仰慷慨。優遊容與。

　　鴛鴦於飛。嘯侶命儔。朝游高原。夕宿中洲。交頸振翼。容與清流。咀嚼蘭蕙。俯仰優遊。

　　泳彼長川。言息其滸。陟彼高岡。言刈其楚。嗟我征邁。獨行踽踽。仰彼凱風。涕泣如雨。

　　泳彼長川。言息其沚。陟彼高岡。言刈其杞。嗟我獨征。靡瞻靡恃。仰彼凱風。載坐載起。（○逯按。以上二章或言嗟我征邁。或言嗟我獨征。似是秀才口吻。）

　　穆穆惠風。扇彼輕塵。奕奕素波。轉此游鱗。伊我之勞。有懷遐人。寤言永思。寔鍾所親。

　　所親安在。舍我遠邁。棄此蓀芷。襲彼蕭艾。雖曰幽深。豈無顛沛。言念君子。不遐有害。

　　人生壽促。天地長久。百年之期。孰雲其壽。思欲登仙。以濟不朽。纜轡踟躕。仰顧我友。

　　我友焉之。隔茲山樑。誰謂河廣。一葦可航。徒恨永離。逝彼路長。瞻仰弗及。徙倚彷徨。

　　良馬既閑。麗服有暉。左攬繁弱。右接忘歸。風馳電逝。躡景追飛。凌厲中原。顧盻生姿。

　　攜我好仇。載我輕車。南凌長阜。北厲清渠。仰落驚鴻。俯引淵魚。盤于游田。其樂只且。

　　凌高遠盻。俯仰咨嗟。怨彼幽縶。室邇路遐。雖有好音。誰與清歌。雖有姝顏。誰與發華。仰訊高雲。俯托輕波。乘流遠遁。抱恨山阿。

　　輕車迅邁。息彼長林。春木載榮。布葉重陰。習習谷風。吹我素琴。交交黃鳥。

　　顧儔弄音。感悟馳情。思我所欽。心之憂矣。永嘯長吟。

　　浩浩洪流。帶我邦畿。萋萋綠林。奮榮揚暉。魚龍瀺灂。山鳥群飛。駕言出遊。日夕忘歸。思我良朋。如渴如飢。願言不獲。愴矣其悲。

　　息徒蘭圃。秣馬華山。流磻平皋。垂綸長川。目送歸鴻。手揮五弦。俯仰自得。游心太玄。嘉彼釣叟。得魚忘筌。郢人逝矣。誰與盡言。

　　閑夜肅清。朗月照軒。微風動袿。組帳高褰。旨酒盈樽。莫與交歡。鳴琴在御。誰與鼓彈。仰慕同趣。其馨若蘭。佳人不存。能不永嘆。

　　乘風高逝。遠登靈丘。托好松喬。攜手俱游。朝發太華。夕宿神州。彈琴詠詩。聊以忘憂。

　　琴詩自樂。遠遊可珍。含道獨往。棄智遺身。寂乎無累。何求於人。長寄靈岳。怡志養神。

　　流俗難悟。逐物不還。至人遠鑒。歸之自然。萬物為一。四海同宅。與彼共之。予何所惜。生若浮寄。暫見忽終。世故紛紜。棄之八戎。澤雉雖飢。不願園林。安能服御。勞形苦心。身貴名賤。榮辱何在。貴得肆志。縱心無悔。（○本集一。《詩紀》十八。又《文選》二十四引第九、十、十二、十三、十四、十五六章。廣《文選》十作贈兄公穆入軍詩。引第一至第六及十一、十八等八章。又《書鈔》百五十引軒一韻。《類聚》九十二引羽、侶二韻。《文選》二十六答呂法曹詩注引琴一韻。《御覽》三百二十八引輝、飛二韻。合璧事類外集四十九引軒、褰二韻。）

【四言詩】

　　廣《文選》、《詩紀》均以前六篇並酒會詩樂哉苑中游一篇題為酒會詩七首。今從舊抄本集。究為幾首。已不能明。故在各首下注其出處。

　　淡淡流水。淪胥而逝。泛泛柏舟。載浮載滯。微嘯清風。鼓楫容裔。放棹投竿。優遊卒歲。（○本集一。廣《文選》十五。《詩紀》十八。又《御覽》七百七十作嵇康詩。引逝、滯、歲三韻。）

　　婉彼鴛鴦。戢翼而游。俯唼綠藻。托身洪流。朝翔素瀨。夕棲靈洲。搖蕩清波。與之沈沉。（○本集一。廣《文選》十五。《詩紀》十八。又《類聚》九十二作嵇夜詩。引游、流、洲三韻。）

　　藻氾蘭池。和聲激朗。操縵清商。游心大象。傾昧修身。惠音遺響。鍾期不存。我志誰賞。（○本集一。廣《文選》十五。《詩紀》十八。）

　　斂弦散思。游釣九淵。重流千仞。或餌者懸。猗與庄老。棲遲永年。寔惟龍化。盪志浩然。（○同上）

　　肅肅冷風。分生江湄。卻背華林。俯溯丹坻。含陽吐英。履霜不衰。嗟我殊觀。百卉具腓。心之憂矣。孰識玄機。（○同上）

　　猗猗蘭藹。殖彼中原。綠葉幽茂。麗藻豐繁。馥馥蕙芳。順風而宣。

　　將御椒房。吐薰龍軒。瞻彼秋草。悵矣惟騫。（○同上）

　　泆泆白雲。順風而回。淵淵綠水。盈坎而頹。乘流遠逝。自躬蘭隈。杖策答諸。納之素懷。長嘯清原。惟以告哀。（○本集一。《詩紀》十八。）

　　抄抄翔鸞。舒翼太清。俯眺紫辰。仰看素庭。凌躡玄虛。浮沉無形。將游區外。嘯侶長鳴。神□不存。誰與獨征。（○同上）

　　有舟浮復。紼纚是維。栝楫松棹。有若龍微。□津經險。越濟不歸。思友長林。抱朴山嵋。守器殉業。不能奮飛。（○同上）

　　羽化華岳。超游清霄。雲蓋習習。六龍飄飄。左配椒桂。右綴蘭苕。凌陽贊路。王子奉軺。婉孌名山。真人是要。齊物養生。與道逍遙。（○同上）

　　微風清扇。雲氣四除。皎皎亮月。麗於高隅。興命公子。攜手同車。龍驥翼翼。揚鑣踟躕。肅肅宵征。造我友廬。光燈吐輝。華幔長舒。鸞觴酌醴。神鼎烹魚。弦超子野。嘆過綿駒。流詠太素。俯贊玄虛。孰克英賢。與爾剖符。（○《文選》二十九作雜詩。本集一。《詩紀》十八。又《白帖》四作嵇康燈詩。引廬、舒二韻。）

【五言贈秀才詩】

　　〖《詩紀》並前贈兄秀才入軍詩為贈秀才入軍十九首。本集作五言。並注。一本作古意。今依舊抄本集及《類聚》為此題。〗

　　雙鸞匿景曜。戢翼太山崖。抗首漱朝露。晞陽振羽儀。長鳴戲雲中。時下息蘭池。自謂絕塵埃。終始永不虧。何意世多艱。虞人來我維。雲網塞四區。高羅正參差。奮迅勢不便。六翮無所施。隱姿就長纓。卒為時所羈。單雄翩獨逝。哀吟傷生離。徘徊戀儔侶。慷慨高山陂。鳥盡良弓藏。謀極身必危。吉凶雖在己。世路多嶮巇。安得反初服。抱玉寶六奇。逍遙游太清。攜手長相隨。（本集作相追隨。注云。一作長相隨。○本集一。廣《文選》十。《詩紀》十八。又《類聚》九十作魏嵇叔夜贈秀才詩。引崖、儀、池三韻。《初學記》十八引西、離二韻。）

【酒會詩】

　　樂哉苑中游。周覽無窮已。百卉吐芳華。崇台邈高跱，林木紛交錯。玄池戲魴鯉。輕丸斃翔禽。纖綸出鱣鮪。坐（本集作研。）中發美贊。異氣同音軌。臨川獻清酤。微歌發皓齒。素琴揮雅操。清聲隨風起。斯會豈不樂。恨無東野子。酒中念幽人。守故彌終始。但當體七弦。寄心在知己。（○本集一。《詩紀》十八。）

【答二郭詩三首】〖本集作五言詩三首二郭。〗

　　天下悠悠者。不能趨上京。二郭懷不群。超然來北征。樂道托萊廬。雅志無所營。良時遘其願。遂結歡愛情。君子義是親。恩好篤平生。寡智自生災。屢使眾釁成。豫子匿梁側。聶政變其形。顧此懷怛惕。慮在苟自寧。今當寄他域。嚴駕不得停。本圖終宴婉。今更不克並。二子贈嘉詩。馥如幽蘭馨。戀土思所親。能不氣憤盈。（○本集一。廣《文選》十。《詩紀》十八。）

　　昔蒙父兄祚。少得離負荷。因疏遂成懶。寢跡北山阿。但願養性命。終己靡有他。良辰不我期。當年值紛華。坎凜趣世教。常恐嬰網羅。義農邈已遠。拊膺獨咨嗟。朔戒貴尚容。漁父好揚波。雖逸亦已難。非余心所嘉。豈若翔區外。餐瓊漱朝霞。遺物棄鄙累。逍遙游太和。結友集靈獄。彈琴登清歌。有能從我者。古人何足多。（○同上）

　　詳觀凌世務。屯險多憂虞。施報更相市。大道匿不舒。夷路值枳棘。安步將焉如。權智相傾奪。名位不可居。鸞鳳避尉羅。遠託昆崙墟。莊周悼靈龜。越稷畏王輿。至人存諸己。隱璞樂玄虛。功名何足殉。乃欲列簡書。所好亮若茲。楊氏嘆交衢。去去從所志。敢謝道不俱。（○同上）

【與阮德如詩】〖本集作五言詩一首與阮德如。〗

　　含哀還舊廬。感切傷心肝。良時遘吾子。談慰臭如蘭。疇昔恨不早。既面侔舊歡。不悟卒永離。念隔增憂嘆。事故無不有。別易會良難。郢人忽已逝。匠石寢不言。澤雉窮野草。靈龜樂泥蟠。榮名穢人身。高位多災患。未若捐外累。肆志養浩然。顏氏希有虞。隰子慕黃軒。涓彭獨何人。唯志在所安。漸漬殉近欲。一往不可攀。生生在豫積。勿以怵自寬。南土垾不涼。衿計宜早完。君其愛德素。行路慎風寒。自力致所懷。臨文情辛酸。（○本集一。廣《文選》十。《詩紀》十八。）

【游仙詩】

　　遙望山上松。隆谷郁青蔥。自遇一何高。獨立迥地雙。願想游其下。蹊路絕不通。王喬棄我去。乘雲駕六龍。飄遙戲玄圃。黃老路相逢。授我自然道。曠若發童蒙。採藥鐘山隅。服食改姿容。蟬蛻棄穢累。結友家板桐。臨觴奏九韶。雅歌何邕邕。長與俗人別。誰能睹其蹤。（《詩紀》作蹤。○本集一。廣《文選》九。《詩紀》十八。）

【述志詩二首】

　　潛龍育神軀。躍鱗戲蘭池。延頸慕大庭。寢足俟皇義。慶雲未垂景。盤桓朝陽陂。悠悠非吾匹。疇肯應俗宜。殊類難遍周。鄙議紛流離。轗軻丁悔吝。雅志不得施。耕耨感甯越。馬席激張儀。逝將離群侶。杖策追洪崖。焦朋振六翮。羅者安所羈。浮遊太清中。更求新相知。比翼翔雲漢。飲露餐瓊枝。多念世間人。夙駕咸驅馳。沖靜得自然。榮華安足為。（○本集一。廣《文選》九。《詩紀》十八。）

　　斥鷃擅蒿林。仰笑神鳳飛。坎井蝤蛙宅。神龜安所歸。恨自用身拙。任意多永思。遠實與世殊。義譽非所希。往事既已謬。來者猶可追。何為人事間。自令心不夷。慷慨思古人。夢想見容輝。願與知己遇。舒憤啟幽微。嚴穴多隱逸。輕舉求吾師。晨登箕山巔。日夕不知飢。玄居養營魄。千載長自綏。（○本集一。廣《文選》九。《詩紀》十八。）

【五言詩三首】

　　人生譬朝露。世變多百羅。苟必有終極。彭聃不足多。仁義澆淳樸。前識喪道華。留弱喪自然。天真難可和。郢人審匠石。鍾子識伯牙。真人不屢存。高唱誰當和。（○本集一。）

　　修夜家無為。獨步光庭側。仰處看天衢。流光曜八極。撫心悼季世。遙念大道逼。飄飄當路士。悠悠進自棘。得失自己來。榮辱相蠶食。朱紫雖玄黃。太素貴無色。淵淡體至道。色化同消息。（○同上）

　　俗人不可親。松喬是可鄰。何為穢濁間。動搖增垢塵。慷慨之遠遊。整駕俟良辰。輕舉翔區外。濯翼扶桑津。徘徊戲靈岳。彈琴詠泰真。滄水澡五藏。變化忽若神。恆娥進妙藥。毛羽翕光新。一縱發開陽。俯視當路人。哀哉世間人。何足久托身。（○同上）

【六言詩】〖十章。〗

　　〖《詩紀》作六言十首。周樹人雲。各本取每首之第一句別立一行為子目。《詩紀》亦然。○逯案。此詩乃一首十章。不得列為十首。又各篇起句率與本篇為韻。自是詩之本文。不應列為子目。再各起句皆五言。題為六言詩。似亦不合。竊謂此詩起句沿用楚歌句式。上三下二為實字。中間聯以兮字。而足為六言。後人逞臆刪去兮字。遂致此謬。〗

　　惟上古堯舜。二人功德齊均。不以天下私親。高尚簡樸慈順。寧濟四海蒸民。

　　唐虞世道治。萬國穆親無事。賢愚各自得志。晏然逸豫內忘。佳哉爾時可憙。（即喜字。○三字舊注。《詩紀》作喜。）

　　智慧用有為。法令滋章寇生。紛然相召不停。大人玄寂無聲。鎮之以靜自正。

　　名與身孰親。哀哉世俗徇榮。馳騖竭力喪精。得失相紛憂驚。自貪勤苦不寧。

　　生生厚招咎。金玉滿堂莫守。古人安此鹿丑。獨以道德為友。故能延期不朽。

　　名行顯患滋。位高勢重禍基。美色伐性不疑。厚味臘毒難治。如何貪人不思。

　　東方朔至清。外似貪污內貞。穢身滑稽隱名。不為世累所攖。所欲不足無營。

　　楚子文善仕。三為令尹不喜。柳下降身豪恥。不以爵祿為已。靖恭古惟二子。

　　老萊妻賢明。不願夫子相荊。相將避祿隱耕。樂道間居采{艹汧}。終厲高節不傾。

　　嗟古賢原憲。棄背膏粱朱顏。樂此屢空饑寒。形陋體逸心寬。得志一世無患。（○本集一。《詩紀》十八。）

【思親詩】

　　奈何愁兮愁無聊。恆惻惻兮心若抽。愁奈何兮悲思多。情鬱結兮不可化。奄失恃兮孤煢煢。內自悼兮啼失聲。思報德兮邈已絕。感鞠育兮情剝裂。嗟母兄兮永潛藏。想形容兮內摧傷。感陽春兮思茲親。欲一見兮路無因。望南山兮發哀嘆。感機杖兮涕汍瀾。念疇昔兮母兄在。心逸豫兮壽四海。忽已逝兮不可追。心窮約兮但有悲。上空堂兮廓無依。睹遺物兮心崩摧。中夜悲兮當告誰。獨收淚兮抱哀戚。日遠邁兮思予心。戀所生兮淚流襟。慈母沒兮誰與驕。顧自憐兮心忉忉。訴蒼天兮天不聞。淚如雨兮嘆成雲。欲棄憂兮尋復來。痛殷殷兮不可裁。（○本集一。廣《文選》十五。）

【琴歌】〖見琴賦。〗

　　凌扶搖兮憩瀛洲。要《列子》兮為好仇。餐沆瀣兮帶朝霞。眇翩翩兮薄天游。齊萬物兮超自得。委性命兮任去留。（○《文選》十八。舊抄本集二。）

【詩】

　　〖本集此殘篇誤續入微風輕扇篇嘆過後。《詩紀》此殘篇誤續入嵇喜答嵇康第四首春字下。周樹人以為此是康詩。上闕。〗鳥群嬉。感寤長懷。能不永思。永思伊何。思齊大儀。凌雲輕邁。托身靈螭。遙集玄圃。釋轡華池。華木夜光。沙棠離離。俯漱神泉。仰嘰瓊枝。棲心浩素。終始不虧。（○本集一。）

【游仙詩】

　　翩翩鳳翮。逢此網羅。（○劉賓客嘉話錄作嵇康詩。《太平廣記》四百引續齊諧記。）

魏詩卷十

　　阮籍

　　〈籍。字嗣宗。陳留尉氏人。司空記室瑀之子。歷太尉司馬懿從事中郎、散騎常侍等。正元初。封關內侯。尋遷步兵校尉。景元四年卒。有集十三卷。〉

【詠懷詩十三首】

　　〖黃節曰：阮步兵詠懷詩五言八十二首。余已為之注。其四言詠懷詩十三首。據近人丁福保所編全三國《詩》雲：按讀書敏求記謂阮嗣宗詠懷詩行世本。惟五言詩八十首。朱子儋取家藏舊本刊于存餘堂。多四言詠懷十三首云云。余歷訪海上藏書家。都無朱子儋本。今所存四言詩僅三首耳。據丁氏之言。則僅存天地、月明、清風三首。余說未見朱子儋本。惟舊藏潘璁本。乃明崇禎間翻嘉靖刻者。有嘉靖癸卯陳德文序。有崇禎丁丑潘璁序。分上下兩卷。四言詩十三首。其一至三與丁氏刻同。其四至十三。則丁氏所未見者。意與朱子儋本必無大異。或且潘本在朱本之前也。因並取而註釋之。注有見於五言詩內者不重出。逯案。潘本、朱本阮集今皆不易見。即用黃氏所校潘本比勘之。〗

　　天地絪縕。元精代序。清了曜靈。和風容與。明日映天。甘露被宇。蓊鬱高松。猗那長楚。草蟲哀鳴。鶬鶊振羽。感時興思。企首延佇。于赫帝朝。伊衡作輔。才非允文。器非經武。適彼沅湘。托分漁父。優哉游哉。爰居爰處。（○本集下。《詩紀》十九。又《類聚》二十六引序、與、輔、武、父、處六韻。）

　　月明星稀。天高氣寒。桂旗翠旌。珮玉鳴鸞。濯纓醴泉。被服蕙蘭。思從二女。適彼湘沅。靈幽聽微。誰觀玉顏。灼灼春華。綠葉含丹。日月逝矣。惜爾華繁。（○本集下。《詩紀》十九。又藝文《類聚》二十六引寒一韻。）

　　清風肅肅。修夜漫漫。嘯歌傷懷。獨寐寤言。臨觴拊膺。對食忘餐。世無萱草。令我哀嘆。鳴鳥求友。谷風刺愆。重華登庸。帝命凱元。鮑子傾蓋。仲父佐桓。回濱嗟虞。敢不希顏。志存明規。匪慕彈冠。我心伊何。其方若蘭。（○本集上。《詩紀》十九。又《類聚》二十六引言、餐、嘆三韻。）

　　陽精炎赫。卉木蕭森。谷風扇暑。密雲重陰。激電震光。迅雷遺音。零雨降集。飄溢北林。泛泛輕舟。載浮載沉。感往悼來。懷古傷今。生年有命。時過慮深。何用寫思。嘯歌長吟。誰能秉志。如玉如金。處哀不傷。在樂不淫。恭承明訓。以慰我心。（○本集上。）

　　立象昭回。陰陽攸經。秋風夙厲。白露宵零。修林凋殞。茂草收榮。良時忽邁。朝日西傾。有始有終。誰能久盈。太微開塗。三辰垂精。峨峨群龍。躍奮紫庭。鱗分委瘁。時高路清。爰潛爰默。韜影隱形。願保今日。永符修齡。（○同上）

　　璣衡運速。四節佚宣。冬日凄悕。玄雲蔽天。素冰彌澤。白雪依山。□□逝往。譬彼流川。人誰不設。貴使名全。大道夷敞。蹊徑爭先。玄黃塵垢。紅紫光鮮。嗟我孔父。聖懿通玄。非義之榮。忽

　　若塵煙。雖無靈德。願潛于淵。（○同上）

　　朝雲四集。日夕布散。素景垂光。明星有爛。肅肅翔鸞。雍雍鳴雁。今我不樂。歲月其晏。姜叟毗周。子房翼漢。應期佐命。庸勛靜亂。身用功顯。德以名贊。世無曩事。器非時干。委命有□。承天無怨。（原注。一作委命承天。無尤無怨。）嗟爾君子。胡為永嘆。（○同上）

　　日月隆光。克鑒天聰。三后臨朝。二八登庸。升我俊髦。黜彼頑凶。太上立德。其次立功。仁風廣被。玄化潛通。幸遭盛明。睹此時雍。棲遲衡門。唯志所從。出處殊塗。俯仰異容。瞻嘆古烈。思邁高蹤。嘉此箕山。忽彼虞龍。（○同上）

　　登高望遠。周覽八隅。山川悠邈。長路乖殊。咸皮《墨子》。懷此楊朱。抱影鵠立。企首踟躕。仰瞻翔鳥。俯視游魚。丹林雲霏。綠葉風舒。造化絪縕。萬物紛敷。大則不足。約則有餘。何用養志。守以沖虛。猶願異世。萬載同符。（○同上）

　　微微我徒。秩秩大猷。研精典素。思心淹留。乃命僕夫。興言出遊。浩浩洪川。泛泛楊舟。仰瞻景曜。俯視波流。日月東遷。景曜西幽。寒往暑來。四節代周。繁華茂春。密葉殞秋。盛年衰邁。忽焉若浮。逍遙逸豫。與世無尤。（○同上）

　　我徂北林。游彼河濱。仰攀瑤干。俯視素綸。隱鳳棲翼。潛龍躍鱗。幽光韜影。體化應神。君子邁德。處約思純。貨殖招譏。簞瓢稱仁。夷叔採薇。清高遠震。齊景千駟。為此埃塵。嗟爾後進。茂茲人倫。蓽門圭竇。謂之道真。（○同上）

　　華容艷色。曠世特彰。妖冶殊麗。婉若清揚。鬒髮娥眉。綿邈流光。藻采綺靡。從風遺芳。回首悟精。魂射飛揚。君子克己。心吉冰霜。泯泯亂昏。在昔二王。瑤台璇室。長夜金梁。殷氏放夏。周翦紂商。于戲后昆。可為悲傷。（○同上）

　　晨風掃塵。朝雨灑路。飛駟龍騰。哀鳴外顧。攬轡按策。進退有度。樂往哀來。悵然心悟。念彼恭人。眷眷懷顧。日月運往。歲聿雲暮。嗟余幼人。既頑且固。豈不志遠。才難企慕。命非金石。身輕朝露。焉知松喬。頤神太素。逍遙區外。登我年祚。（○本集上。又《御覽》一作阮籍詩。引素、祚二韻。）

【詠懷詩八十二首】

　　〖《詩紀》雲。阮嗣宗集傳之既久。頗存偽闕。世之較錄者往往肆為補綴。作者之旨。淆亂其焉。今以諸本參校。其義稍優者為正文。互異者分注于下。其舊有闕文疑字而今本竄益者。廓其傍。俟再考正。〗

　　夜中不能寐。起坐彈鳴琴。薄帷鑒明月。清風吹我襟。孤鴻號外野。翔鳥鳴北林。徘徊將何見。憂思獨傷心。（○本集下。《文選》二十三。《類聚》二十六。文章正宗二十九。《詩紀》十九。又文鏡秘府論南卷引琴、襟、林三韻。《初學記》一引琴、衿二韻。《御覽》七百引衿一韻。）

　　二妃游江濱。逍遙順風翔。交甫懷佩環。婉孌有芬芳。猗靡情歡愛。千載不相忘。傾城迷下蔡。

　　容好結中腸。感激生憂思。萱草樹蘭房。膏沐為誰施。其雨怨朝陽。如何金石交。一旦更離傷。（○本集下。《文選》二十三。玉台新詠二。文章正宗二十九。《詩紀》十九。又《類聚》十八作魏阮籍詩。引翔、芳、忘、腸、房五韻。《初學記》十九作阮籍詩。引翔、芳、腸三韻及翔、芳、忘、腸、房五韻。《御覽》三百八十一引翔、芳二韻。）

　　嘉樹下成蹊。東園桃與李。秋風吹飛藿。零落從此始。繁華有憔悴。堂上生荊杞。驅馬舍之去。去上西山趾。一身不自保。何況戀妻子。凝霜被野草。歲暮亦雲已。（○本集下。《文選》二十三。文章正宗二十九。《詩紀》十九。藝文《類聚》二十六。又事類賦瓜賦注引李一韻。）

　　天馬出西北。由來從東道。春秋非有托。富貴焉常保。清露被皋蘭。凝霜沾野草。朝為媚少年。夕暮成丑老。自非王子晉。誰能常美好。（○本集下。《文選》二十三。文章正宗二十九。藝文《類聚》二十六。《詩紀》十九。又《初學記》二引草、老二韻。草堂詩箋十四遣興詩注引老一韻。）

　　平生少年時。輕薄好弦歌。西遊咸陽中。趙李相經過。娛樂未終極。白日忽蹉跎。驅馬復來歸。反顧望三河。黃金百鎰盡。資用常多。北臨太行道。失路將如何。（○本集下。《文選》二十三。《類聚》二十六。《詩紀》十九。）

　　昔聞東陵瓜。近在青門外。連畛距阡陌。子母相鉤帶。五色曜朝日。嘉賓四面會。膏火自煎熬。多財為患害。布衣可終身。寵祿豈足賴。（○本集下。《文選》二十三。文章正宗二十九。《詩紀》十九。又《水經注》十九引外、帶二韻。《類聚》八十七作晉阮籍詩。引外、帶、會三韻。《初學記》二十八作阮籍詩。引外、帶二韻。《白帖》三十作阮籍瓜詩。引蒂一韻。《御覽》九百七十八作阮籍詩。引外、帶二韻。）

　　炎暑惟茲夏。三旬將欲移。芳樹垂綠葉。青雲自逶迤。四時更代謝。日月遞參差。徘徊空堂上。忉怛莫我知。願睹卒歡好。不見悲別離。（○本集下。《文選》二十三。《詩紀》十九。）

　　灼灼西隤日。餘光照我衣。迴風吹四壁。寒鳥相因依。周周尚銜羽。蛩蛩亦念飢。如何當路子。磬折忘所歸。豈為誇譽名。憔悴使心悲。寧與燕雀翔。不隨黃鵠飛。黃鵠游四海。中路將安歸。（○本集下。《文選》二十三。文章正宗二十九。詩經十九。又群書校補古今黈五引飛、歸二韻。）

　　步出上東門。北望首陽岑。下有採薇士。上有嘉樹林。良辰在何許。凝霜．沾衣襟。寒風振山岡。玄雲起重陰。鳴雁飛南征。鶗鴂發哀音。素質游商聲。凄愴傷我心。（○本集下。《文選》二十三。《類聚》二十六。文章正宗二十九。《詩紀》十九。又《水經注》十六引岑一韻。《初學記》三引衿、陰二韻。《白帖》三作魏阮籍詩。引岑、林二韻。）

　　北里多奇舞。濮上有微音。輕薄閒遊子。俯仰乍浮沉。捷徑從狹路。黽勉趨荒淫。焉見王子喬。乘雲翔鄧林。獨有延年術。可以慰我心。（○本集下。《文選》二十三。《詩紀》十九。又《類聚》二十六引音、沉、林、心四韻。《文選》五十四辯命論注引一句。）

　　湛湛長江水。上有楓樹林。皋蘭被徑路。青驪逝駸駸。遠望令人悲。春氣感我心。三楚多秀士。朝雲進荒淫。朱華振芬芳。高蔡相追尋。一為黃雀哀。淚下誰能禁。（○本集下。《文選》二十三。《詩紀》十九。）

　　昔日繁華子。安陵與龍陽。夭夭桃李花。灼灼有輝光。悅懌若九春。磬折似秋霜。流盻發姿媚。言笑吐芬芳。攜手等歡愛。宿昔同衣裳。願為雙飛鳥。比翼共翱翔。丹青著明誓。永世不相忘。（○本集下。《文選》二十三。玉台新詠二。《詩紀》十九。又《類聚》三十三作魏阮籍詩。引陽、光、霜、芳、裳五韻。）

　　登高臨四野。北望青山阿。松柏翳岡岑。飛鳥鳴相過。感慨懷辛酸。怨毒常苦多。李公悲東門。蘇子狹三河。求仁自得仁。豈復嘆咨嗟。（○本集下。《文選》二十三。《詩紀》十九。）

　　開秋兆涼氣。蟠蟀鳴床帷。感物懷殷憂。悄悄令心悲。多言焉所告。繁辭將訴誰。微風吹羅袂。明月耀清暉。晨雞鳴高樹。命駕起旋歸。（○本集下。《文選》二十三。《詩紀》十九。又《御覽》九百四十九作阮籍詩。引帷、悲二韻。）

　　昔年十四五。志尚好詩書。被褐懷珠玉。顏閔相與期。開軒臨四野。登高望所思。丘墓蔽山岡。萬代同一時。千秋萬歲后。榮名安所之。乃悟羡門子。噭噭令自嗤。（李善本《文選》作蚩。六臣本《文選》注云。善作蚩字。○本集下。《文選》二十三。《詩紀》十九。又《類聚》二十六引詩、期、思、時、之五韻。）

　　徘徊蓬池上。還顧望大樑。綠水揚洪波。曠野莽茫茫。走獸交橫馳。飛鳥相隨翔。是時鶉火中。日月正相望。朔風厲嚴寒。陰氣下微霜。羈旅無儔匹。俯仰懷哀傷。小人計其功。君子道其常。豈惜終憔悴。詠言著斯章。（○本集下。《文選》二十三。《詩紀》十九。又《類聚》二十六引梁、茫二韻。太平環宇記一引梁一韻。）

　　獨坐空堂上。誰可與歡者。出門臨永路。不見行車馬。登高望九州。悠悠分曠野。孤鳥西北飛。離獸東南下。日暮思親友。晤言用自寫。（○本集下。《文選》二十三。《詩紀》十九。）

　　懸車在西南。羲和將欲傾。流光耀四海。忽忽至夕冥。朝為咸池暉。濛汜受其榮。豈知窮達士。一死不再生。視彼桃李花。誰能久熒熒。君子在何許。嘆息未合併。瞻仰景山松。可以慰吾情。（○本集下。風雅翼選詩三。廣《文選》九。《詩紀》十九。）

　　西方有佳人。皎若白日光。被服纖羅衣。左右珮雙璜。修容耀姿美。順風振微芳。登高眺所思。舉袂當朝陽。寄顏雲霄間。揮袖凌虛翔。飄遙恍惚中。流眄顧我傍。悅懌未交接。晤言用感傷。（○本集下。風雅翼選詩三。廣《文選》九。《詩紀》十九。又《類聚》十八作阮籍詩。引光、璫二韻。《御覽》三百八十一作阮籍詩。引光、璜二韻。又八百十六作阮籍詩。引光、璫二韻。）

　　楊朱汪歧路。《墨子》悲染絲。揖讓長離別。飄遙難與期。豈徒燕婉情。存亡誠有之。蕭索人所悲。禍釁不可辭。趙女媚中山。謙柔愈見欺。嗟嗟塗上士。何用自保持。（○本集下。風雅翼選詩補遺下。《詩紀》十九。）

　　於心懷寸陰。羲陽將欲冥。揮袂撫長劍。仰觀浮雲征。雲間有玄鶴。抗志揚哀聲。一飛沖青天。曠世不再鳴。豈與鶉鷃游。連翩戲中庭。（京師曹氏家藏阮步兵詩一卷。唐人所書。與世所傳多異。其一篇雲。放心懷寸陰。羲和將欲冥。揮袂撫長劍。仰視浮雲行。雲間有立鵠。抗首揚哀聲。一飛沖青天。強世不再鳴。安與鶉鷃徒。翩翩戲中庭。孔宗翰亦有本。與此多同。○以上《詩紀》原注。○本集下。風雅翼選詩補遺下。《詩紀》十九。）

　　夏后乘靈輿。夸父為鄧林。存亡從變化。日月有浮沈。鳳皇鳴參差。伶倫發其音。王子好簫管。世世相追尋。誰言不可見。青鳥明我心。東南有射山。汾水出其陽。六龍服氣輿。雲蓋切天綱。仙者四五人。逍遙晏蘭房。寢息一純和。呼噏成露霜。沐浴丹淵中。炤耀日月光。豈安通靈台。游瀁去高翔。（○本集下。廣《文選》九。《詩紀》十九。）

　　殷憂令志結。怵惕常若驚。逍遙未終晏。朱華忽西傾。蟠蟀在戶牖。蟪蛄號中庭。心腸未相好。誰雲亮我情。願為雲間鳥。千里一哀鳴。三芝延瀛洲。遠遊可長生。（○本集下。廣《文選》九。《詩紀》十九。）

　　拔劍臨白刃。安能相中傷。但畏工言子。稱我三江旁。飛泉流玉山。懸車棲扶桑。日月徑千里。素風發微霜。勢路有窮達。咨嗟安可長。（○本集下。廣《文選》九。《詩紀》十九。）

　　朝登洪坡顛。日夕望西山。荊棘被原野。群鳥飛翩翩。鸞鷖時棲宿。性命有自然。建木誰能近。射干復嬋娟。不見林中葛。延蔓相勾連。（○本集下。廣《文選》九。《詩紀》十九。又太平環宇記五十六作阮籍詩。引山一韻。）

　　周鄭天下交。街術當三河。妖冶間都子。煥耀何芬葩。玄發發朱顏。睇眄有光華。傾城思一顧。遺視來相誇。願為三春遊。朝陽忽蹉跎。盛衰在須臾。離別將如何。燿四海。扶桑翳瀛洲。日月經天塗。明暗不相仇。窮達自有常。得失又何求。豈效路上童。攜手共遨遊。陰陽有變化。誰雲沉不浮。朱鱉躍飛泉。夜飛過吳洲。俛仰運天地。再撫四海流。系累名利場。駑駿同一輈。豈若遺耳目。升遐去殷憂。（○本集下。廣《文選》九。《詩紀》十九。又《文選》二十七北使洛詩注引州一韻。）

　　昔余游大樑。登于黃華顛。共工宅玄冥。高台造青天。幽荒邈悠悠。凄愴懷所憐。所憐者誰子。明察自照妍。應龍沈冀州。妖女不得眠。肆侈陵世俗。豈雲永厥年。（○本集下。《詩紀》十九。）

　　驅車出門雲。意欲遠征行。行征安所如。背棄誇與名。誇名不在己。但願適中情。單帷蔽皎日。高榭隔微聲。讒邪使交疏。浮雲令晝冥。嬿婉同衣裳。一顧傾人城。從容在一時。繁華不再榮。晨朝奄復暮。不見所歡形。黃鳥東南飛。寄言謝友生。（○本集下。廣《文選》九。《詩紀》十九。）

　　駕言發魏都。南向望吹壹。簫管有遺音。梁王安在哉。戰士食糟糠。賢者處蒿萊。歌舞曲未終。春兵已復來。夾林非吾有。朱宮生塵埃。軍敗華陽下。身竟為土灰。（○本集下。廣《文選》九。《詩紀》十九。又《類聚》二十六引台、哉、萊、來四韻。）

　　朝陽不再盛。白日忽西幽。去此若俯仰。如何似九秋。人生若塵露。天道邈悠悠。齊景升丘山。涕泗紛交流。孔聖臨長川。惜逝忽若浮。去者余不及。來者吾不留。願登太華山。上與松子游。漁父知世患。乘流泛輕舟。（○本集下。廣《文選》九。《詩紀》十九。）

　　一日復一夕。一夕復一朝。顏色改平常。精神自損消。胸中懷湯火。變化故相招。萬事無窮極。知謀苦不饒。但恐須臾間。魂氣隨風飄。終身履薄冰。誰知我心焦。（○本集下。廣《文選》九。又朱校昌黎集七詩注。《詩紀》十九。）

　　一日復一朝。一昏復一晨。容色改平常。精神自飄淪。臨觴多哀楚。思我故時人。對酒不能言。凄愴懷酸辛。願耕東皋陽。誰與守其真。愁苦在一時。高行傷微身。曲直何所為。龍蛇為我鄰。（廣《文選》誤作憐。○本集下。廣《文選》九。《詩紀》十九。又《類聚》二十六引晨、淪、人、辛四韻。朱校昌黎集卷七詩注引晨、淪二韻。黃氏集千家注杜工部詩史補遺六詩注引淪一韻。）

　　世務何繽紛。人道苦不遑。壯年以時逝。朝露待太陽。願攬羲和轡。白日不移光。天階路殊絕。雲漢邈無梁。濯發暘谷濱。遠遊昆岳傍。登彼列仙岨。采此秋蘭芳。時路烏足爭。太極可翱翔。（○本集下。廣《文選》九。《詩紀》十九。）

　　誰言萬事囏。逍遙可終生。臨堂醫華樹。悠悠念無形。彷徨思親友。倏忽復至冥。寄言東飛鳥。可用慰我情。（○本集下。《詩紀》十九。又《文選》三十一雜體詩注引逍遙可終生一句。）

　　嘉時在今辰。零雨灑塵埃。臨路望所思。日夕復不來。人情有感慨。蕩漾焉能排。（《文選》注作焉可能。是。應據正。）

　　揮涕懷哀傷。辛酸誰語哉。（○本集下。《文選》三十一雜體詩注兩引蕩漾焉可能一句。）

　　炎光延萬里。洪川盪湍瀨。彎弓掛扶桑。長劍倚天外。泰山成砥礪。黃河為裳帶。視彼莊周子。榮枯何足賴。捐身棄中野。烏鳶作患害。豈若雄佶士。功名從此大。（○本集下。廣《文選》九。《詩紀》十九。）

　　壯士何慷慨。志欲威八荒。驅車遠行役。受命念自忘。良弓挾鳥號。明甲有精光。臨難不顧生。身死魂飛揚。豈為金軀士。效命爭戰場。忠為百世榮。義使令石彰。垂聲謝征伍世。氣節故有常。混元生兩儀。曒日布炎精。素月垂景輝。晷度有昭回。哀哉人命微。飄若風塵逝。忽若慶雲晞。修齡適余願。光寵非己威。安期步天路。松子與世違。焉得凌霄翼。飄遙登雲湄。嗟哉尼父志。何為居九夷。（○同上）

　　天網彌四野。六翮掩不舒。隨波紛綸客。泛泛若浮鳧。生命無期度。朝夕有不虞。列仙停修齡。養志在沖虛。飄遙雲日間。邈與世路殊。榮名非己寶。聲色焉足娛。採藥無旋返。神仙志不符。逼此良可惑。令我久（廣）躊躇。（○同上）

　　王業須良輔。建功俟英雄。元凱康哉美。多士頌聲隆。陰陽有舛錯。日月不常融。天時有否泰。人事多盈沖。園綺遁南嶽。伯陽隱西戎。保身念道真。寵耀焉足崇。人誰不善始。尠能克厥終。休哉上世士。萬載垂清風。（○同上）

　　鴻鵠相隨飛。飛飛適荒裔。雙翮臨長風。須臾萬里逝。朝餐琅玕實。夕宿

　　丹山際。抗身青雲中。網羅孰能制。豈與鄉曲士。攜手共言誓。（《詩紀》注云。從藝文定正。○本集下。《類聚》二十六。廣《文選》九。《詩紀》十九。又藝文《類聚》九十作阮籍詩。引裔、逝、際、制四韻。《文選》十四舞鶴賦注引裔、逝二韻。）

　　儔物終始殊。修短各異方。琅玕生高山。芝英耀朱堂。熒熒桃李花。成蹊將夭傷。焉敢希千術。三春表微光。自非凌風樹。憔悴。烏有常。（○本集下。《詩紀》十九。）

　　幽蘭不可佩。朱草為誰榮。修竹隱山陰。射干臨增城。葛荔延幽谷。綿綿瓜瓞生。樂極消靈神。哀深傷人情。竟知憂無益。豈若歸太清。（○本集下。《詩紀》十九。又《類聚》二十六引榮、城二韻。）

　　鷽鳩飛桑榆。海鳥運天池。豈不識宏大。羽翼不相宜。招搖安可翔。不若棲樹枝。下集蓬艾間。上遊園圃籬。但爾亦自足。用子為追隨。（《詩紀》注云。此首藝文《類聚》所載與今本不同。而義意近優。觀李善《文選》注江文通擬詠懷詩所引與藝文同。亦一證也。今從藝文定正。○本集下。《類聚》二十六。《詩紀》十九。又《文選》二十五于安城答靈運詩注引儀一韻。）

　　生命辰安在。憂戚涕沾襟。高鳥翔山岡。燕雀棲下林。青雲蔽前庭。素琴凄我心。崇山有鳴鶴。豈可相追尋。（○本集下。《詩紀》十九。）

　　鳴鳩嬉庭樹。焦明游浮雲。焉見孤翔鳥。翩翩無匹群。死生自然理。消散何繽紛。（《詩紀》雲。漢魏詩集合前為一首。○同上）

　　步游三衢旁。惆悵念所思。豈為今朝見。恍惚誠有之。澤中生喬松。萬世未可期。高鳥摩天飛。凌雲共游嬉。豈有孤行士。垂涕悲故時。（○同上）

　　清露為凝霜。華草成蒿萊。誰雲君子賢。明達安可能。乘雲招松喬。呼噏永矣哉。（○同上○逯案。魏書李彪傳引阮詠懷《詩》曰：宴衍清都中。一去永矣哉。當是此篇逸文。）

　　丹心失恩澤。重德喪所宜。善言焉可長。慈惠未易施。不見南飛燕。羽翼正差池。高子怨新詩。三閭悼乖離。保為混沌氏。倏忽體貌隳。（○同上）

　　十日出暘谷。弭節馳萬里。經天耀四海。倏忽潛蒙泛。誰言焱炎久。游沒何行俟。逝者豈長生。亦去荊與杞。千歲猶崇朝。一餐聊自已。是非得失間。焉足相譏理。計利知術窮。哀情遽能止。（○同上）

　　自然有成理。生死道無常。智巧萬端出。大要不易方。如何夸毗子。作色懷驕腸。乘軒驅良馬。憑幾向膏粱。被服纖羅衣。深榭設閑房。不見日夕華。翩翩飛路旁。（○同上）

　　誇談快憤懣。情慵發煩心。西北登不周。東南望鄧林。曠野彌九州。崇山抗高岑。一餐度萬世。千歲再浮沉。誰雲玉石同。淚下不可禁。（○同上）

　　人言願延年。延年欲焉之。黃鵠呼子安。千秋未可期。獨坐山岩中。惻愴懷所思。王子一何好。猗靡相攜持。悅懌猶今辰。計校在一時。置此明朝事。日夕將見期。（《詩紀》雲。今本作潛見安能處。山嚴在一時。置此明朝事。日夕將見欺。○同上）

　　貴賤在天命。窮達自有時。婉孌佞邪子。隨利來相欺。孤思損惠施。但為讒夫蚩。鶺鴒鳴雲中。載飛靡所期。焉知傾側士。一旦不可持。（○同上）

　　驚風振四野。回雲蔭堂隅。床帷為誰設。幾杖為誰扶。雖非明君子。豈暗桑與榆。世有此聾聵。芒芒將焉如。翩翩從風飛。悠悠去故居。離麾玉山下。遺棄毀與譽。（○本集下。《詩紀》十九。又《初學記》五作阮籍詩。引除一韻。）

　　危冠切浮雲。長劍出天外。細故何足慮。高度跨一世。非子為我御。逍遙游荒裔。顧謝西王母。吾將從此逝。豈與蓬戶士。彈琴誦言誓。（○本集下。《詩紀》十九。）

　　河上有丈人。緯蕭棄明珠。甘彼藜藿食。樂是蓬蒿廬。豈效繽紛子。良馬騁輕輿。朝生衢路旁。夕瘞橫術隅。歡笑不終宴。俯仰復欷歔。鑒茲二三者。憤懣從此舒。（○本集下。《類聚》二十六。《詩紀》十九。）

　　儒者通六藝。立志不可干。違禮不為動。非法不肯言。渴飲清泉流。飢食並一簞。歲時無以祀。衣服常苦寒。屣履詠南風。縕袍笑華軒。通道守詩書。義不受一餐。烈烈褒貶辭。老氏用長嘆。（○本集下。《詩紀》十九。）

　　少年學擊刺。妙伎過曲城。英風截雲霓。超世發奇聲。揮劍臨沙漠。飲馬九野坰。旗幟何翩翩。但聞金鼓鳴。軍旅令人悲。烈烈有哀情。念我平常時。悔恨從此生。（○同上）

　　平晝整衣冠。思見客與賓。賓客者誰子。倏忽若飛塵。裳衣佩雲氣。言語究靈神。須臾相背棄。何時見斯人。（○同上）

　　多慮令志散。寂寞使心憂。翱翔觀陂澤。撫劍登輕舟。但願長間暇。后歲復來游。（○本集下。《詩紀》十九。又《三國志》六十二李彪傳引游二韻。）

　　朝出上東門。遙望首陽基。松柏郁森沈。鸝黃相與嬉。逍遙九曲間。徘徊欲何之。念我平居時。郁然思妖姬。（○本集下。《詩紀》十九。又《水經注》谷水注引岑、之二韻。）

　　王子十五年。游衍伊洛濱。朱顏茂春華。辯慧懷清真。焉見浮丘公。舉手謝時人。輕盪易恍惚。飄遙棄其身。飛飛鳴且翔。揮翼且酸辛。（○本集下。《詩紀》十九。）

　　塞門不可出。海水焉可浮。朱明不相見。奄昧獨無侯。持瓜思東陵。黃雀誠獨羞。失勢在須臾。帶劍上吾丘。悼彼桑林子。涕下自交流。假乘汧渭間。鞍馬去行游。（○同上）

　　洪生資制度。被服正有常。尊卑設次序。事物齊紀綱。容飾整顏色。磬折執圭璋。堂上置玄酒。室中盛稻粱。外厲貞素談。戶內滅芬芳。放口從衷出。復說道義方。委曲周旋儀。姿態愁我腸。（○同上）

　　北臨干昧谿。西行游少任。遙顧望天津。駘蕩樂我心。綺靡存亡門。一游不再尋。儻遇晨風鳥。飛駕出南林。漭瀁瑤光中。忽忽肆荒淫。休息晏清都。超世又誰禁。（《詩紀》雲。一作起坐復誰禁。○同上）

　　人知結交易。交友誠獨難。險路多疑惑。明珠未可干。彼求響太牢。我欲並一餐。損益生怨毒。咄咄復何言。（○同上）

　　有悲則有情。無悲亦無思。苟非嬰網罟。何必萬里畿。翔風拂重霄。慶雲招所晞。灰心寄枯宅。曷顧人間姿。始得忘我難。焉知嘿自遺。（○同上）

　　木槿榮丘墓。煌煌有光色。白日頹林中。翩翩零路側。蟋蟀吟戶牖。蟪蛄鳴荊棘。蜉蝣玩三朝。采采修羽翼。衣裳為誰施。俯仰自收拭。生命幾何時。慷慨各努力。（○本集下。《詩紀》十九。又《類聚》二十六引色、側、棘、翼四韻。）

　　修塗馳軒車。長川載輕舟。性命豈自然。勢路有所由。高名令志惑。重利使心憂。親昵懷反側。骨肉還相仇。更鍥毀珠玉。可用登遨遊。（○本集下。《詩紀》十九。）

　　橫術有奇士。黃駿服其箱。朝起瀛洲野。日夕宿明光。再撫四海外。羽翼自飛揚。去置世上事。豈足愁我腸。一去長離絕。千歲復相望。（○同上○逯案。《書鈔》百五十七引光一韻。有注云。明光。丹丘也。日定所舍也云云。似是阮集舊注。）

　　猗歟上世士。恬淡志安貧。季葉道陵遲。馳騖紛垢塵。甯子豈不類。楊歌誰肯殉。棲棲非我偶。徨徨非己倫。咄嗟榮辱事。去來味道真。道真信可娛。清潔存精神。巢由抗高節。從此適河濱。（同上）

　　梁東有芳草。一朝再三榮。色容艷姿美。光花耀傾城。豈為明哲士。妖蠱諂媚生。輕薄在一時。安知百世名。路端便娟子。但恐日月傾。焉見冥靈木。悠悠竟無形。（○本集下。《詩紀》十九。又《文選》二十八會吟行注引傾一韻。）

　　秋駕安可學。東野窮路旁。綸深魚淵潛。矰設鳥高翔。泛泛乘輕舟。演漾靡所望。吹噓誰以益。江湖相捐忘。都冶難為顏。修容是我常。茲年在松喬。恍惚誠未央。（《詩紀》雲。《莊子》逸篇。尹儒學御三年。而無所得。夜夢受秋駕。明日往朝師。師曰：今將教子以秋駕。注曰：秋駕。法駕也。○本集下。《詩紀》十九。）

　　咄嗟行至老。黽勉常苦憂。臨川羡洪波。同始異支流。百年何足言。但苦怨與仇。仇怨者誰子。耳目還相羞。聲色為胡越。人情自逼遒。招彼玄通士。去來歸羡游。（○同上）

　　昔有神仙士。乃處射山阿。乘雲御飛龍。噓吸嘰瓊華。可聞不可見。慷慨嘆咨嗟。自傷非儔類。愁苦來相加。下學而上達。忽忽將如何。（○同上）

　　林中有奇鳥。自言是鳳凰。清朝飲醴泉。日夕棲山岡。高鳴徹九州。延頸望八荒。適逢商風起。羽翼自摧藏。一去昆崙西。何時復回翔。但恨處非位。愴恨使心傷。（○同上）

　　出門望佳人。佳人豈在茲。三山招松喬。萬世誰與期。存亡有長短。慷慨將焉積壓。忽忽朝日隤。行行將何之。不見季秋草。摧折在今時。（○同上）

　　昔有神仙者。羡門及松喬。吸習九陽間。升遐嘰雲霄。人生樂長久。百年自言遼。白日隕隅谷。一夕不再朝。豈若遺世物。登明遂飄颻。（○由）

　　墓前熒熒者。木槿耀朱華。榮好未終朝。連飈隕其葩。豈若西山草。琅玕與丹禾。垂影臨增城。餘光照九阿。寧微少年子。日久難咨嗟。（○本集下。《詩紀》十九。又《初學記》二十七作阮籍詩。引禾一韻。）

【歌二首】〖見大人先生傳。《詩紀》雲。拾遺作寄懷歌。〗

【采薪者歌】

　　日沒不周西。月出丹淵中。陽精蔽不見。陰光代為雄。亭亭在須臾。厭厭將復隆。離合雲霧兮。往來如飄風。富貴俯仰間。貧賤何必終。留侯起亡虜。威武赫荒夷。邵平封東陵。一旦為布衣。枝葉托根柢。死生同盛衰。得志從命升。失勢與時隤。寒暑代征邁。變化更相推。禍福無常主。何憂身無歸。推茲由斯理。負薪又何哀。（○阮嗣宗集上。《詩紀》十九。又《世說》新語棲逸篇注引中、雄、隆、終四韻。）

【大人先生歌】

　　天地解兮六合開。星辰隕兮日月頹。我騰而上將何懷。（○阮嗣宗集上。《詩紀》十九。《御覽》五百七十一。）

【又大人先生歌】

　　陽和微弱陰氣竭。海凍不流綿絮折。呼吸不通寒冽冽。（○《初學記》三。）

　　仙道

【成公智瓊贈弦超】

　　〖《搜神記》曰：魏濟北郡從事掾弦超。嘉平中。夜夢神女從之。自稱天上玉女。東郡人。姓成公。字智瓊。蚤失父母。天帝哀其孤苦。令得下嫁超。當其夢也。嘉其非常。覺寤欽想。若存若亡。如此三四夕。一旦顯然來游。駕輜軿車。從八婢。服羅綺之衣。狀若飛仙。自言年十七。遂為夫婦。贈《詩》曰云云。此其詩之大較。其詩二百餘言。不能悉舉。〗

　　飄颻浮勃述。敖曹雲石滋。茲英不須潤。至德與時期。神仙豈虛降。應運來相之。納我榮五族。逆我致禍災。（搜神主作菑。○《搜神記》一。法苑珠林八。《詩紀外集》四。又《類聚》七十九引滋、之二韻。○逯案。述成公智瓊弦義起事者。晉初尚有張敏神女賦篇。）

魏詩卷十一

【雜歌謠辭】〖諺語附〗

【鄴人金鳳舊歌】

　　〖環宇記雲。按記雲魏太祖都之城內諸街有赤闕南面西頭曰鳳陽門。上有鳳二枚。其一飛入漳水。其一仍以鎖絆其足。鄴人舊歌曰：〗

　　鳳陽門南天一半。上有金鳳相飛喚。欲去不去著鎖絆。（○太平寰宇記五十五相州鄴縣鳳陽門。）

【徐幹引古人歌】

　　〖中論貴驗篇雲。古之人謌曰：〗

　　相彼玄鳥。止於陵坂。仁道在近。求之無遠。（○中論貴驗篇。）

【徐州為王祥歌】〖《詩紀》作徐州歌。〗

　　〖《晉書》曰：王祥隱居廬江三十餘年。不應州郡之命。徐州刺史呂虔檄為別駕。於時冠盜充斥。祥率勵兵士討破之。

　　州界清靜。政化大行。時人歌之。《詩紀》雲。按魏志。呂虔。文帝時遷徐州刺史。請琅琊王祥為別駕。〗

　　海沂之康。實賴王祥。邦國不空。別駕之功。（○《晉書》王祥傳。《類聚》十九。《白帖》二十一。《御覽》二百六十三、四百六十五。《詩紀》十九。）

【滎陽令歌】

　　〖殷氏世傳曰：殷褒為滎陽令。廣築學館。會集朋徒。民知禮讓。乃歌之。〗

　　滎陽令。有異政。修立學校人易性。令我子弟恥斗訟。（《書鈔》作爭訟。《類聚》作訟爭。古樂府同。《詩紀》雲。樂府作訟爭。○《書鈔》七十八引殷氏家傳。《類聚》十九。古樂府一。《詩紀》十九。○逯案。殷褒。字元祚。魏章武太守。）

【襄陽民為胡烈歌】

　　〖襄陽耆舊傳曰：襄陽太守胡烈有惠化。百姓歌曰：〗

　　美哉明后。俊哲惟嶷。陶廣乾坤。周孔是則。文武播暢。威振遐域。（○《御覽》四百六十五。《詩紀》八。）

【又】

　　譬春之陽。如冬之日。耕者讓畔。百姓豐溢。惟我胡父。恩惠難置。（○太平寰宇記百四十五。○逯案。寰宇記雲。襄陽城有古堤。皆後漢胡烈所築。嘗為襄陽太守。惠化及人。塞補決堤。民因歌曰云云。似此歌應入漢詩。在查《水經注》二十八沔水注云。襄陽太守胡烈有惠化。補塞堤決。民賴其利。景元四年九月。百姓刊石銘之。樹碑於此。據此應入魏詩。）

【京兆民為李庄歌】

　　〖魏略曰：李庄為京兆太守。有潔白之節。中政治理。民愛敬之。乃作歌曰：〗

　　我府君。惠如春。盛如唐。（○《書鈔》七十六。）

【行者歌】〖《詩紀》雲。選詩拾遺作魏時童謠。雲見五行志。〗

　　王子年拾遺記曰：文帝所愛美人薛靈芸。常山人也。年十五。容貌絕世。咸熙中。文帝選良家子女。以入六宮。常山太守習谷以千金寶賂聘之以獻。至京師。帝以文車十乘迎之。道側燒石葉之香。未至數十里。膏燭之光。相續不滅。車徒咽路。塵起蔽于星月。又築土為台。基高三十丈。列燭于台下。遠望如列星之墜地。又于大道之傍。一里一銅表。高五尺。以志里數。故行者歌曰：○逯案。拾遺記小說家言。未可盡信。又咸熙乃陳留王年號。魏文帝不能以此時選納嬪妃。姑從《詩紀》。附此備考。）

　　青槐夾道多塵埃。龍樓鳳闕望崔嵬。清風細雨雜香來。土上出金火照台。（此七字是妖辭也。銅表志道是土上出金之義。以燭置台下則火在土下之義。漢火德王。魏土德王。火伏而土興。土上出金。是魏滅而晉興之兆。晉以金王也。○拾遺記七。《太平廣記》二百十七二。《詩紀》十九。）

【太和中京師歌】

　　〖《宋書》五行志曰：明帝太和中。京師歌兜鈴曹子。其唱曰：〗

　　其奈汝曹何。（○《宋書》五行志。《晉書》五行志。）

【明帝時宮人謠】



　　〖拾遺記曰：魏明帝時昆盟貢嗽金鳥。常吐金屑如粟。用飾釵佩。謂之辟寒金。宮人相嘲曰：〗

　　不服辟寒金。那得帝王心。不服辟寒鈿。那得帝王憐。（○酉陽雜俎十六。又《御覽》七百十八引心一韻。）

【明帝景初中童謠】

　　〖《宋書》五行志曰：魏明帝景初中童謠。及宣王平遼東。歸至白屋。當還鎮長安。會帝篤疾。急召之。乃乘追鋒車東渡河。終翦魏室。如童謠之言也。〗

　　阿公阿公駕馬車。不意阿公東渡河。阿公東還當奈何。（○《宋書》五行志。《晉書》五行志。《樂府詩集》八十八。《詩紀》十九。）

【正始中時人謠】

　　〖《晉書》曰：正始八年。曹爽用何晏、鄧颺、丁謐之謀。遷太後於永寧宮。專擅朝政。兄弟並典禁兵。多樹親黨。屢改制度。時人為之謠曰：〗

　　何鄧丁。亂京城。（○《晉書》宣帝紀。）

【嘉平中謠】

　　〖《宋書》五行志曰：魏齊王嘉平中謠。按朱虎者。楚王彪小字也。王凌、令狐愚聞此謠謀立彪。事發。凌等伏誅。彪賜死。〗

　　白馬素羈西南馳。其誰乘者朱虎騎。（○《三國志》王凌傳注。《宋書》五行志。《晉書》五行志。《詩紀》十九。）

【蔣濟為護軍時謠言】

　　〖魏略曰：護軍總統諸將。任主武官選舉。前後當此官者不能止貨賂。故蔣濟為護軍時有謠言。〗

　　欲求牙門。當得千匹。百人督。五百匹。（《書鈔》五上有得字。○《三國志》夏侯玄傳注。《書鈔》六十四。）

【曹操引諺】

　　〖魏武選令曰：諺曰：〗

　　失晨之雞。思補更鳴。（○《御覽》四百九十六。）

【曹操引里諺】

　　〖魏武令曰：里諺曰：〗

　　讓禮一寸。得禮一尺。（○《御覽》四百二十四。）

【曹丕引里語】

　　〖典論論文曰：夫人善於自見。而文非一體。鮮能備善。是以各以所長相輕所短。里語曰云云。斯不自見之患也。〗

　　家有敝（《御覽》作弊。）帚。享之千金。（○《文選》五十二。《御覽》五百九十九。）

【曹丕引里語】

　　〖典論太子篇序雲。里語曰：〗

　　汝無自譽。觀汝作家書。（○意林五。）

【曹植引諺】

　　〖魏志曰：植復上疏陳選舉之義曰：諺曰：〗

　　相門有相。將門有將。（○《三國志》陳思王植傳。《御覽》四百九十六。）

【徐幹引古語】

　　〖中論曰：古語曰：〗

　　至德之貴。何往不遂。至德之榮。何往不成。（○中論修本篇。）

【陳琳引諺】

　　〖魏志曰：琳前為何進主簿。進欲誅諸宦官。太后不聽。進乃召四方猛將。並使引兵向京城。欲以劫恐太后。琳諫進曰：易稱即鹿無虞。諺有云云。其可以詐立乎。〗

　　掩目捕雀。（○《三國志》王粲傳。文心雕龍書記篇。）

【王昶引諺】

　　〖魏志曰：昶為兄子及子作名字。皆依謙實。以見其意。遂書戒之曰：諺曰：〗

　　救（《御覽》或作止。）寒莫如重裘。止謗莫如自修。（○《三國志》王昶傳。《御覽》四百九十六、六百九十四。）

【王昶引語】

　　〖魏志曰：昶為兄子及子作名字。皆依謙實。以見其意。遂書戒之曰：語曰：〗

　　如不知足。則失所欲。（○《三國志》王昶傳。）

【魚豢引諺】

　　〖魚豢曰：諺言云云。非人性分也。勢使然耳。〗

　　貧不學儉。卑不學恭。（○《三國志》陳思王蕭懷王傳評註。）

【魏子引諺】

　　〖魏子曰：諺曰：〗

　　己是而彼非。不當與非爭。彼是而已非。不當與是爭。（○意林五。）

【沮授引語】

　　〖九州春秋曰：授諫辭曰：〗

　　一兔走衢。萬人逐之。一人獲之。貪者悉止。（○《三國志》袁紹傳注。）

【曹冏引語】

　　〖魏氏春秋曰：宗室曹冏上《書》曰：語曰云云。冏冀以此論感悟曹爽。爽不能納。〗

　　百足之蟲。至死不僵。（○《三國志》武文世王公傳評註。）

【林恕引諺】

　　〖體論曰：束修之業。其上在於不言。其次莫如寡辭。諺曰：〗

　　使口如鼻。至老不失。（○《類聚》十七。《白帖》九。）

【軍中為典韋語】〖《詩紀》作帳下壯士。列入漢詩。〗

　　〖江表傳曰：典韋容貌魁傑。名冠三軍。其的持手戟。長幾一尋。軍中為之語曰：〗

　　帳下壯士有典君。手把雙戟八十斤。（○《三國志》典韋傳。《書鈔》一百十八。《御覽》三百五十二、四百三十四、四百九十六。）

【軍中為夏侯淵語】〖《詩紀》作夏侯歌。〗

　　〖魏《書》曰：淵為將。赴急疾。常出敵不意。故軍中語曰：〗

　　典軍校尉夏侯淵。三日五百。（《御覽》或作六百。）六日一千。（○《三國志》夏侯淵傳注。《御覽》二百九十三、四百九十五。《詩紀》十九作夏侯歌。）

【軍中為徐晃語】

　　〖魏略曰：徐晃性嚴。驅使將士不得閑息。於時軍中為之語云雲。晃聞此語。笑曰：我槌破汝鎢錥耶。〗

　　不得餉。屬徐晃。（○《御覽》七百五十七。）

【軍中為盧洪趙達語】〖《詩紀》作軍中謠。〗

　　〖魏略曰：太祖使盧洪、趙達撫軍。主刺舉。軍中語曰：〗

　　不畏曹公。但畏盧洪。盧洪尚可。趙達殺我。（○《御覽》二百四十一、四百九十五。《詩紀》十九作軍中謠。）

【鴻臚中為韓暨韓宣語】〖《詩紀》作鴻臚歌。〗

　　〖魏略曰：韓宣字景然。為大鴻臚。始南陽曲阜韓暨以宿德在宣前為大鴻臚。及宣在官亦稱職。故鴻臚中為之語曰：〗

　　大鴻臚。小鴻臚。前後治行相曷如。（○《三國志》裴潛傳注。《類聚》四十九。《初學記》十二。《御覽》二百三十二、四百九十五。《詩紀》十九作鴻臚歌。）

【時人為曹洪駿馬諺】

　　〖拾遺記曰：曹洪與魏武帝所乘之馬名曰白鶴。時人諺曰：〗

　　憑空虛躍。曹家白鶴。（○《御覽》八百九十七。）

【眾人為賈洪嚴危語】〖《詩紀》作州中歌。〗

　　〖魏略曰：賈洪。字叔業。好學有材。特精於春秋《左傳》。與馮翊嚴危材學最高。眾人為之語曰：〗

　　州中曄曄賈叔業。辨論洶洶嚴文通。（○《御覽》二百六十五、四百九十五。《詩紀》十九作州中歌。）

【時人稱邢顒語】〖《詩紀》作邢子昂歌。〗

　　〖魏志曰：邢顒。字子昂。太祖闢為冀州從事。時人稱之。〗

　　德行堂堂邢子昂。（○《三國志》邢顒傳。《詩紀》十九作邢子昂歌。）

【京師為鄧颺語】

　　〖魏略曰：鄧颺。字玄茂。為人好貨。前在內職。許臧艾授以顯官。艾以父妾與颺。故京師為之語曰：〗

　　以官易富鄧玄茂。（○《三國志》曹爽傳注。《世說》新語識鑒篇注。）

【時人為李豐等謗語】

　　〖魏略曰：曹爽專政。豐依違二公間無有適莫。故於時有謗《書》曰：〗

　　曹爽之勢熱如湯。太傅父子冷如漿。李豐兄弟如游光。（○《三國志》夏侯玄傳注。《書鈔》五十九。又《書鈔》百四十四作時人語。引湯、漿二韻。）

【時人為何晏鄧颺丁謐曹爽謗語】

　　〖魏略曰：謐雖與何晏、鄧颺等同位。而皆少之。唯以勢屈于爽。爽亦敬之。言無不從。故於時謗書謂雲三狗。謂何、鄧、丁也。默者。爽小字也。其意言皆狗。皆欲嚙人。而謐尢甚也。〗

　　台中有三狗。二狗崖柴不可當。一狗憑默作疸囊。（○《三國志》曹爽傳注。《類聚》九十四。）

【時人為陳群陳泰語】

　　〖博物記曰：太丘長陳寔。寔子鴻臚紀。紀子司空群。群子泰。四世于漢、魏二朝並有重名。而共德漸漸小滅。時人為其語曰：〗

　　公慚卿。卿慚長。（○《三國志》陳群傳附子泰傳注。）

【博昌人為蔣任二姓語】

　　〖任嘏別傳曰：嘏。樂安博昌人。世為著姓。夙智早成。故鄉人為之語曰：〗

　　蔣氏翁。任氏童。（○《三國志》王昶傳注。《初學記》十七。《白帖》六。）

【時人為楊阿若號】

　　〖魏略曰：楊阿若后名豐。字伯陽。酒泉人。少遊俠。常以報仇解怨為事。故時人為之號曰：〗

　　東市相斫（《白帖》作殺。）楊阿若。西市相斫楊阿若。（○《三國志》閻溫傳注。《類聚》三十三。《白帖》二十八。）

【時人為張氏兄弟語】

　　〖語林曰：魏張魯有十子。時人語曰：〗

　　張氏十龍。儒雅溫恭。（○廣博物志十八。）

【郊廟歌辭】

【太廟頌歌】〖三章〗

　　〖建安十年。曹操為魏公。加九錫。始立宗廟。令王粲作此頌。以享其先。始名曰顯廟頌。後人更今名。〗

　　思皇烈祖。時邁其德。肇啟洪源。貽燕我則。我休厥成。聿先厥道。丕顯丕欽。允時祖考。

　　綏庶邦。和四字。九功備。彝樂序。建崇牙。設璧羽。六佾奏。八音舉。昭大孝。衎妣祖。念武功。收純祜。於穆清廟。翼翼休征。祁祁髦士。厥德允升。懷想成位。咸在宮。無思不若。允觀厥崇。（○詩經十五。）

【俞兒舞歌四首】〖王粲〗

　　〖《晉書》樂志曰：巴渝舞。漢高帝所作也。高帝自蜀漢將定三秦。閬中范因率賓人從帝為前鋒。及定秦中。封因為閬中侯。基俗善歌舞。曰：武王伐紂歌也。后使樂人習之。閬中有渝水。因其所居。故曰巴渝舞。舞曲有矛渝、弩渝、安台、行辭。《宋書》樂志曰：魏渝兒舞歌四篇。魏國初建所用。使王粲改創其辭。為矛俞、弩俞、安台、行辭新福歌曲。行辭以述德魏。後於太祖廟並歌之。〗

【矛俞新福歌】

　　漢初建國家。匡九州。蠻荊震服。五刃三革休。安不忘備武樂修。宴我賓師。敬用御天。永樂無憂。子孫受百福。常與松喬游。烝庶德。莫不咸歡柔。（○《宋書》樂志。《樂府詩集》五十三。《詩紀》十五。）

【弩俞新福歌】

　　杜官選士。劍弩錯陳。應桴蹈節。俯仰若神。綏我武烈。篤我淳仁。自樂自西。莫不來賓。（○同上）

【安台新福歌】

　　武（《宋書》作我。）功既定。度士咸綏。樂陳我廣庭。式宴賓與師。昭文德。宣武威。平九有。撫民黎。荷天寵。延壽屍。千載莫我違。（○同上）

【行辭新福歌】

　　神武用師士素厲。仁恩廣復。猛節橫逝。自古立功。莫我弘大。桓桓征四國。爰及海裔。漢國保長慶。垂祚延萬世。（○同上）

【魏鼓吹曲辭】

【魏鼓吹曲十二曲】

【楚】〖《宋書》作初。〗之平

　　〖《晉書》樂志曰：改漢朱鷺為楚之平。言魏也。古今樂錄作初之平。〗

　　楚之平。義兵征。神武奮。金鼓鳴。邁武德。揚洪名。漢室微。社稷傾。皇道失。桓與靈。閹宦熾。群雄爭。邊韓起。亂金城。中國擾。無紀經。赫武皇。起旗旌。麾天下。天下平。濟九州。九州寧。創武功。武功成。越五帝。邈三王。興禮樂。定紀綱。普日月。齊輝光。（○《宋書》樂志。《樂府詩集》十八。《詩紀》十七。）

【戰滎陽】

　　〖改漢思悲翁為戰滎陽。言曹公也。〗

　　戰滎陽。汴水陂。戎士憤怒貫甲馳。陳未成。退徐滎。二萬騎塹壘平。戎馬傷。六軍驚。勢不集。眾幾傾。白日沒。時晦冥。顧中牟。心屏營。同盟疑。計無成。賴我武皇萬國寧。（○同上）

【獲呂布】

　　〖改漢艾如張為獲呂布。言曹公東圍臨淮。生擒呂布也。〗

　　獲呂布。戮陳宮。芟夷鯨鯢。驅騁群雄。囊括天下運掌中。（○同上）

【克官渡】

　　〖改漢上之回為克官渡。言曹公與袁紹戰。破之於官渡也。〗

　　克紹官渡由白馬。僵屍流血被原野。賊眾如犬羊。王師尚寡沙塠傍。風飛揚。轉戰不利士卒傷。今日不勝后何望。土山地道不可當。卒勝大捷震冀方。屠城破邑。神武遂章。（○同上）

【舊邦】

　　〖改漢翁離為舊邦。言曹公勝袁紹于官渡。還譙收藏死亡士卒也。〗

　　舊邦蕭條心傷悲。孤魂翩翩當何依。游士戀故涕如摧。兵起事大令願違。傳求親戚在者誰。立廟置后魂來歸。（○同上）

【定武功】

　　〖改漢戰城南為定武功。言曹公初破鄴城。武功之定。始乎此也。〗

　　定武功。濟黃河。河水湯湯。旦暮有橫流波。袁氏欲衰。兄弟尋干戈。決漳水。水流滂沱。嗟城中如流魚。誰能復顧室家。計窮慮盡求來連和。和不時心中憂戚。賊眾內潰。君臣奔北。拔鄴城奄有魏國。王業艱難。覽觀古今。可為長嘆。（○同上）

【屠柳城】

　　〖改漢巫山高為屠柳城。言曹公越北塞。歷白檀。破三郡烏桓于柳城也。〗

　　屠柳城。功誠難。越度隴塞路漫漫。北逾岡平。但聞悲風正酸。蹋頓授首。遂登白狼山。神武慹海外。永無北顧患。（○同上）

【平南荊】

　　〖改漢上陵為平南荊。言曹公南平荊州也。〗

　　南荊何遼遼。江漢濁不清。菁茅久不貢。王師赫南征。劉琮據襄陽。賊備屯樊城。六軍廬新野。金鼓震天庭。劉子面縛至。武皇許其成。許與其成撫其民。陶陶江漢間。普為大魏臣。大魏臣。向風思自新。思自新。齊功古人。在昔虞與唐。大魏得與均。多選忠義士。為喉唇。天下一定。萬世無風塵。（○同上）

【平關中】

　　〖改漢將進酒為平關中。言曹公征馬超。定關中也。〗

　　平關中。路向潼。濟濁水。立高墉。斗韓馬。離群凶。選驍騎。縱兩翼。虜崩潰。級萬億。（○同上）

【應帝期】

　　〖改漢有所思為應帝期。言文帝以聖德受命。應運期也。〗

　　應帝期。于昭我文皇。曆數承天序。龍飛自許昌。聰明昭四表。恩德動遐方。星辰為垂耀。日月為重光。河洛吐符瑞。草木挺嘉祥。麒麟步郊野。黃龍游津梁。白虎依山林。鳳凰鳴高岡。考圖定篇籍。功配上古羲皇。羲皇無遺文。仁聖相因循。期運三千歲。一生聖明君。堯授舜萬國。萬國皆附親。四門為穆穆。教化常如神。大魏興盛。與之為鄰。（○同上）

【邕熙】

　　〖改漢芳樹為邕熙。言魏氏臨其國。君臣邕穆。庶績咸熙也。〗

　　邕熙。君臣念德。天下治。登帝道。獲瑞寶。頌聲並作。洋洋浩浩。吉日臨高堂。置酒列名倡。歌聲一何紆餘。雜笙簧。八音諧。有紀綱。子孫永建萬國。壽考樂無央。（○同上）

【太和】

　　〖改漢上邪為太和。言明帝繼體承統。太和改元。德澤流布也。〗

　　惟太和元年。皇帝踐阼。聖且仁。德澤為流布。災蝗一時為絕息。上天時雨露。五穀滋田疇。四民相率遵軌度。事務澂清。天下獄訟察以情。元首明。魏家如此。那得不太平。（○同上）

魏詩卷十二

　　〖蜀漢附〗

　　費禕

　　〈禕。字文偉。江夏鄳人。為太守舍人。遷庶子。後主即位。為黃門侍郎。以照信校尉使吳。還為侍中。后歷任丞相參軍、尚書令、益州刺史等職。魏嘉平五年。為降人郭循所害。〉

【嘲吳群臣】

　　〖諸葛恪別傳曰：權嘗饗蜀使費禕。先逆敕群臣。使至伏食勿起。至。權為輟食。而群下不起。禕嘲調之曰：〗

　　鳳皇來翔。騏驎吐哺。驢騾無知。伏食如故。（○《三國志》諸葛恪傳注。《類聚》二十五。《御覽》四百六十六。）

【雜歌謠辭】

【時人為張飛玉追馬歌】

　　〖寰宇記曰：張飛有馬號玉追。時人歌曰：〗

　　人守有張飛。馬中有玉追。（○廣博物志。）

【襄陽鄉里為諸葛亮諺】

　　〖襄陽記曰：黃承彥者。高爽開列。為沔南名士。謂諸葛孔明曰：聞君擇婦。身有丑女。黃頭黑色。而才堪相配。孔明許。即載送之。時人以為笑樂。鄉里為之諺曰：〗

　　莫作孔明擇婦。止得阿承丑女。（○《三國志》諸葛亮傳注。）

【襄陽鄉里為馬良諺】

　　〖《蜀志》曰：馬良。字季常。襄陽宜城人也。兄弟五人。並有才名。鄉里為之諺曰云云。良眉中有白毛。故以稱之。〗

　　馬氏五常。白眉最良。（○《三國志》馬良傳。《御覽》四百九十五。）

【鄉里為李嚴諺】

　　〖江表傳曰：李嚴少為郡職。鄉里為嚴諺曰：〗

　　難可狎。李鱗甲。（○《御覽》四百九十六。《詩紀》九作李鱗甲。）

【譙周引諺】

　　〖《蜀志》曰：周為仇國論曰：諺曰：〗

　　射幸數跌。不如審發。（○《三國志》譙周傳。）

【時人語】

　　〖《華陽國志》曰：鎮北將軍王平。始出軍武。不大如書。性警朗。有思理。與馬忠並垂事績。同郡句扶。亦果壯亞平。官至左將軍。封宕渠侯。后張翼與襄陽廖化併為大將。故時人語曰云云。平本養外家何氏。后複姓。〗

　　前有何句。後有張廖。（○《華陽國志》劉後主志。《三國志》王平傳注。）

【百姓諺】

　　〖漢晉春秋曰：楊儀等整軍而出。百姓奔告宣王。宣王追焉。姜維令儀反旗鳴鼓。若將向宣王者。宣王乃退。百姓為之諺曰：〗

　　死諸葛走生仲達。（○《三國志》諸葛亮傳注。《詩紀》九作諸葛諺。）

【時人為劉巴語】

　　〖韓魏公《別錄》曰：劉巴。字子初。建武二年出鎮荊州。卒于岳陽。葬于郡西。后因巴墳。遂號岳陽為巴陵。時人語曰：〗

　　生居三湘頭。死葬三湘尾。（○詩話總龜十九。）

【諸葛亮引語論光武】

　　〖諸葛亮曰：曹子建論光武。將則難比于韓、周。謀臣則不敵于良、平。時人談者亦以為然。吾以此言誠欲美大光武之德。而有誣一代之俊異。何哉。追觀光武二十八將。下及馬援之徒。忠貞智勇。無所不有。篤而論之。非減曩時。所以張陳特顯於前者。乃自高帝動多闊疏。故良平得廣于忠信。彭勃得橫行外。語有云云。此言雖小。有似二祖之時也。〗

　　曲突徙薪為彼人。焦頭爛額為上客。（○金樓子立言篇下。○逯案。兩句見《漢書》霍光傳。為彼人作無恩澤。此其小異。《漢書》不言為諺語。而諸葛亮云云。或後漢以後已流傳為俗語乎。）

　　◎吳（附）

　　薛綜

　　〈綜。子敬文。沛郡竹邑人。吳初。為交址太守。后遷選曹尚書、太子少傅。赤烏六年卒。有集三卷。〉

【嘲蜀使張奉】

　　〖吳志曰：西使張奉于權前列尚書闞澤姓名以嘲澤。澤不能答。綜下行酒。因勸酒曰：蜀者何也。云云。奉曰不當複列君吳邪。綜應聲曰云云。眾坐喜笑。而奉無以對。〗

　　有犬為獨。無犬為蜀。橫目苟（《類聚》作句。《御覽》作狗。）身。蟲入其腹。

　　無口為天。有口為吳。君臨萬邦。天子之都。（○《三國志》薛綜傳。《類聚》二十五。《御覽》四百六十三。）

　　張純

　　〈純。字元基。吳郡人。拜郎中。補廣德令。擢為太子輔義都尉。〉

【賦席】

　　〖文士傳曰：張惇子純與張儼及異俱童少。往見驃騎將軍朱據。據聞三人才名。欲試之。告曰：老鄙相聞。饑渴其矣。夫騕Ａ３０以迅遽為功。鷹准以輕疾為妙。其為吾各賦一物。然後乃坐。儼乃賦犬曰云云。純賦席曰云云。異賦弩曰云云。三人各隨其目所見而賦之。皆成而後坐。據大歡悅。〗

　　席為冬設。簟為夏施。揖讓而坐。君子攸宜。（○《三國志》朱異傳注。《類聚》六十九。《初學記》十七、二十五。《御覽》三百八十五。《詩紀》二十。）

　　張儼

　　〈儼。字子節。吳人。官大鴻臚。有默記三卷。集一卷。〉

【賦犬】

　　守則有威。出則有獲。韓盧宋鵲。書名竹帛。（○《三國志》朱異傳注。《初學記》十七。《御覽》三百八十五。《詩紀》二十。）

　　朱異

　　〈異。字季文。吳人。赤烏中。拜偏將軍。遷揚武將軍。建興初。遷鎮南將軍。太平二年。假節為大都督。為孫琳所害。〉

【賦弩】

　　南嶽之干。鐘山之銅。應機命中。獲（《初學記》作射。《詩紀》同。）隼高墉。（○《三國志》本傳注。《初學記》十七。《御覽》三百八十五。《詩紀》二十。）

　　諸葛恪

　　〈恪。字元遜。琅琊陽都人。弱冠拜騎都尉。轉左輔都。赤烏中。遷大將軍。領荊州事。尋領太子太傅。封陽都侯。後為孫峻等所殺。有集。〉

【答費禕】

　　〖諸葛恪別傳曰：權嘗饗蜀使費禕。先逆飾群臣。使至伏食勿起。禕至。權為輟食。而群下不起。禕調之曰云云。恪答曰：〗

　　爰植梧桐。以待鳳凰。有何燕雀。自稱來翔。何不彈射。使還故鄉。（○《三國志》諸葛恪傳注。《類聚》二十五。《御覽》四百六十六。）

　　華核

　　〈核。字永先。吳郡武進人。遜皓時。遷東觀令。領右國史。天冊元年。免官。數歲卒。有集五卷。〉

【與薛瑩詩】

　　存者今惟三。飛步有匹特。（○《文選》三十一擬古詩注。）

　　周昭

　　〈昭。字恭遠。潁川人。與韋昭、薛瑩、華核同撰吳書。有周子新論五卷。〉

【與孫奇詩】

　　〖新論曰：散騎侍郎、武衛都尉孫奇。字仲容。年十七。以秀才入侍帷幄。余作詩一篇美而風之曰：〗

　　恂恂公子。美色無比。誕姿既豐。世胄有紀。平南之孫。奮威之子。（○《書鈔》六十三引周熙新論。《御覽》二百四十一引周紹新論。）

　　孫皓

　　〈皓。字元宗。大皇帝孫權孫。景帝崩。皓嗣位。為晉所滅。封歸命侯。太康四年卒。年四十二。〉

【爾汝歌】

　　〖《世說》新語曰：晉武帝問孫皓。聞南人好作爾汝歌。頗能為不。皓正飲酒。因舉觴勸帝。歌云云。帝悔之。〗

　　昔與汝為鄰。今與汝為臣。上汝一杯酒。令汝壽萬春。（《詩紀》雲。一作願汝壽千春。○《世說》新語簡傲篇。《御覽》百十八、三百九十、五百七十一。《詩紀》十二。）

【樂府古辭】

【吳歌曲】

　　仙人齎持何等。前謁海童。（○《文選》五吳都賦劉淵林注。又十二海賦注。）

【雜歌謠辭諺語附。】

【時人為周瑜謠】〖《詩紀》作吳謠〗

　　〖吳志曰：周瑜少精意于音樂。雖三爵之後。其闕誤。瑜必知之。知之必顧。故時人謠曰：〗

　　曲有誤。周郎顧。（○《三國志》周瑜傳。藝文《類聚》十九。《御覽》四百六十五、五百六十四。《詩紀》二十作吳謠。）

【黃龍中童謠】

　　〖周處《風土記》雲。吳黃龍中童謠云云。后孫權征公孫淵。浮海乘舶。舶。白也。〗

　　行白者君。追汝句驪馬。（○南《齊書》樂志。《詩紀》二十。）

【孫亮初童謠】

　　〖《宋書》五行志曰：孫亮初童謠曰云云。楊子閣者。反語石子堈也。鉤絡。鉤帶也。及諸葛恪死。果以葦席裹身。篾束其要。投之石子堈。后聽恪故吏收斂。求之此堈雲。〗

　　吁汝恪。何若若。蘆葦單衣篾鉤絡。於何相求楊子閣。（○《宋書》五行志。《晉書》五行志。《御覽》一千。《樂府詩集》八十八。《詩紀》二十。又《三國志》諸葛恪傳載恪、絡、閣三韻。）

【孫亮初白鼉鳴童謠】

　　〖《宋書》五行志曰：孫亮初。公安有白鼉鳴。童謠曰云云。南郡城可長生者。有急易以逃也。明年。諸葛恪敗。弟融鎮公安。亦見襲。融刮金印龜服之而死。鼉有鱗介。甲兵之象。〗

　　白鼉鳴。龜背平。南郡城中可長生。守死不去義無成。（○《三國志》諸葛瑾傳注引江表傳。《宋書》五行志。《晉書》五行志。渚宮舊事四。《御覽》九百三十二。《樂府詩集》八十八。《詩紀》二十。）

【孫皓初童謠】

　　〖《宋書》五行志曰：孫皓初童謠曰云云。皓尋遷都武昌。民溯流供給。咸怨毒焉。〗

　　寧飲建業水。不食武昌魚。寧還建業死。不止武昌居。（業。《御覽》或作鄴。○《三國志》陸凱傳。《宋書》五行志。《晉書》五行志。《御覽》百五十六引江表傳。又引《三國志》。《御覽》百七十、九百三十五。《樂府詩集》八十八。又《文選》補遺三十五作揚州謠。《詩紀》二十。）

【建衡中壽春童謠】

　　〖江表傳曰：初丹陽刁率使蜀。得司馬徽與劉廙論運命曆數事。玄詐增其文。以誑國人曰：黃旗紫蓋見於東南。終有天下者。荊揚之君乎。又得中國降人言。壽春下有童謠曰云云。皓聞喜曰：此天命也。即載其母妻子及後宮數千。從牛渚陸道西上。雲青蓋入洛陽。以順天命。行遇大雪。道塗陷壞。兵士被甲持仗。百人共引一車。寒凍殆死。兵人不堪。皆曰若遇敵。便當倒戈耳。皓聞之乃還。〗



　　吳天子。當西上。（○《三國志》孫皓傳注。《御覽》四十六引無吳字。）

【使者為妖祠詩詩】〖紀作孫皓時詩妖。〗

　　〖《宋書》五行志曰：孫皓遣使者祭石印山下妖祠。使者因以丹書嚴曰云云。皓聞之。意益張。曰：從大皇帝至朕四世。太平之王。非朕復誰。恣虐逾甚。尋以降死。近詩妖也。〗

　　楚九州渚。吳九州都。揚州士。作天子。四世治。太平始。（《宋書》作矣。○《三國志》孫皓傳注引江表傳。《宋書》五行志。《晉書》五行志。《詩紀》二十。）

【孫皓天紀中童謠】

　　〖《宋書》五行志曰：孫皓天紀中童謠曰云云。晉武帝聞之。加王璇龍驤將軍。及征吳。江西眾無過者。而王璇先定秣陵。〗

　　阿童復阿童。銜刀游渡江。不畏岸上虎。獨畏水中童。（○《宋書》五行志。《晉書》五行志。又杜預傳。《書鈔》六十四、三百二十九、四百六十五。《詩紀》二十。○逯案。不畏岸上虎句。虎字《晉書》皆作獸。乃避李唐諱改字。）

【廣陵諺】

　　〖張勃《吳錄》曰：陸稠。字伯嬴。為廣陵太守。奸吏斂手。廣陵諺曰：〗

　　解結理煩。我國陸君。（○《御覽》四百九十六。《詩紀》二十。）

【時人語】

　　〖高僧傳曰：孫權已制江左。而佛教未行。有支謙者。本月支人。來游漢境。博覽經籍。莫不精究。遍學異書。通六《國語》。其為人細長黑瘦。眼多白而睛黃。時人為之語曰：〗

　　支郎。眼中黃。形軀雖細是智囊。（○高僧傳一。出三藏記集十三。《詩紀》二十。）

【黃武中產兒語】

　　〖萬歲歷曰：黃武六年正月。獲彭綺。是歲。曲拳西鄉有產兒。墮地便語曰云云。於是因曰語兒鄉。〗

　　天方明。河欲清。鼎折腳。金乃生。（○《御覽》百五十七。）

【時人為殷禮語】

　　〖通語曰：殷禮。字往嗣。幼而鄉里異之。七歲就官學書。在師未嘗戲弄。諷誦恆不為聲。潛識而已。師殺雞詣禮父穎曰：賀此子能興君門。行在舟車。手不釋卷。從曲阿往返。遂不知堤潰廣狹。及行旅喧鬧。未嘗視之。時人語曰：〗

　　奇才強記殷往嗣。（○《御覽》六百十四引殷興通語。○逯案。《三國志》顧邵傳。烏程吳粲、雲陽殷禮起乎微賤。邵皆拔而友之。禮零陵太守。注云。禮子基作通語曰：禮字德嗣。則此往嗣乃德嗣之誤。殷興乃殷基之誤。）

【永安中南郡兒語】

　　〖《搜神記》曰：吳以草創之國。信不堅固。邊屯守將。皆質其妻子。名曰保質。童子少年以類相與嬉遊者日有十數。永安二年三月。有一異兒。長四尺餘。年可六七歲。衣青衣來從群兒戲。諸兒莫之識。畏之。重問其故。兒乃答曰：爾惡我乎。我非人。乃熒惑星也。將有以告爾云云。諸兒大驚。或走告大人。大人馳往觀之。兒竦身而躍。即以化矣。時吳政峻急。莫敢宣也。后五年而蜀亡。六年而晉興。至是而吳滅司馬如矣。〗

　　三公鉏。司馬如。（○《三國志》孫皓傳注。）

【諸葛恪引里語】

　　〖吳志曰：太傅諸葛恪不欲諸王處江濱兵馬之地。徙孫奮于豫章。奮怒。不從命。又數越法度。恪上箋諫曰：里語曰：〗

　　明鏡所以照形。古事所以知今。（○《三國志》孫奮傳。）

【沈瑩引諺】

　　〖臨海異物志曰：安家夷皆好啖猴頭羹。諺言雲。又曰：{制魚}魚肥。炙食甚美。諺曰云云。○逯案。隋志。臨海異物志。沈瑩撰。〗

　　寧負千石之粟。不願負人猴頭羹。（○《御覽》四百九十六。）

　　寧去累世田宅。不去{制魚}魚額。（○同上）

【沈瑩引諺】

　　〖臨海異物志曰：楊桃似南方橄欖子。其味甜。五月十日熟。諺言。〗

　　楊桃無蹙。一歲二熟。（○《御覽》九百七十四。）

【吳鼓吹曲辭】

【吳鼓吹曲十二曲】

【炎精缺】

　　〖古今樂錄曰：炎精缺者。言漢室衰。孫堅奮迅猛志。念在匡救。王跡始乎此也。當漢朱鷺。〗

　　炎精缺。漢道微。皇綱弛。政德違。眾奸熾。民岡依。赫武烈。越龍飛。陟天衢。耀靈威。鳴雷鼓。抗電麾。撫干衡。鎮地機。厲虎旅。騁熊羆。發神聽。吐英奇。張角破。邊韓羈。宛潁平。南土綏。神武章。渥澤施。金聲震。仁風馳。顯高門。啟皇基。統岡極。垂將來。（○《宋書》樂志。《樂府詩集》十八。廣《文選》十二。《詩紀》二十。）

【漢之季】

　　〖漢之季者。言孫堅悼漢之微。痛董卓之亂。興兵奮擊。功蓋海內也。當漢思悲翁。〗

　　漢之季。董卓亂。桓桓武烈應時運。義兵興。雲旗建。厲六師。羅八陣。飛鳴鏑。接白刃。輕騎發。介士奮。丑虜震。使眾散。劫漢主。遷西館。雄豪怒。元惡僨。赫赫皇祖功名聞。（○《宋書》樂志。《樂府詩集》十八。《詩紀》二十。）

【攄武師】

　　〖攄武師者。言孫權卒父之業而征伐也。當漢艾如張。〗

　　攄武師。斬黃祖。攘（《宋書》作肅。樂府作扌肅。《詩紀》雲。一作扌肅。）夷凶族。革平西夏。炎炎大烈震天下。（○同上）

【伐烏林】

　　〖伐烏林者。言魏武既破荊州。順流東下。欲來爭鋒。孫權命將周瑜逆擊之。于烏林而破走也。當漢上之回。〗

　　曹操北伐拔柳城。乘勝席捲遂南征。劉氏不睦。八郡震驚。眾既降。操屠荊。舟車十萬揚風聲。議者狐疑慮無成。賴我大皇發聖明。虎臣雄烈周與程。破操烏林。顯章功名。（○同上）

【秋風】

　　〖秋風者。言孫權悅以使民。民忘其死也。當漢擁離。〗

　　秋風揚沙塵。寒露沾衣裳。角弓持弦急。鳩鳥化為鷹。邊垂飛羽檄。寇賊侵界疆。跨馬披介胄。慷慨懷悲傷。辭親向長路。安知存與亡。窮達固有分。志士思立功。思立功。邀之戰場。身逸獲高賞。身沒有遺封。（○《宋書》樂志。《樂府詩集》十八。《詩紀》二十。又《文選》二十八出自薊北門行注引韋曜集引裳、鷹二韻。）

【克皖城】

　　〖克皖城者。言魏武志圖併兼而令朱光為廬江太守。孫權親征。光破之於皖城也。當漢戰城南。〗

　　克滅皖城遏寇賊。惡此凶孽阻奸慝。王師赫征眾傾複。除穢去暴戢兵革。民得就農邊境息。誅君吊民昭至德。（○《宋書》樂志。《樂府詩集》十八。廣《文選》十二。《詩紀》二十。）

【關背德】

　　〖關背德者。言蜀將關羽背棄吳德。心懷不軌。孫權引師浮江而擒之也。當漢巫山高。〗

　　關背德。作鴟張。割我邑城圖不祥。稱兵北伐圍樊陽。嗟臂大於股。將受其殃。巍巍夫聖主。睿德與玄通。與玄通。親任呂蒙。泛舟洪汜池。溯涉長江。神武一何桓桓。聲烈正與風

　　翔。歷撫江安城。大據郢邦。虜羽授首。百蠻咸來同。盛哉三比隆。（○《宋書》樂志。《樂府詩集》十八。《詩紀》二十。）

【通荊門】

　　〖通荊門者。言孫權與蜀交好齊盟。中有關羽自失之諐。戎蠻樂亂。生變作患。蜀疑其眩。吳惡其詐。乃大治兵。終復初好也。當漢上陵。〗

　　荊門限巫山。高峻與雲連。蠻夷阻其險。歷世懷不賓。漢王據蜀郡。崇好結和親。乖微中情疑。讒夫亂其間。大皇赫斯怒。虎臣勇氣震。蕩滌幽藪討不恭。觀兵揚炎耀。厲鋒整封疆。整封疆。闡揚威武容。功赫戲。洪烈炳章。邈矣帝皇世。聖吳同厥風。荒裔望清化。化恢弘。煌煌大吳。延祚永未央。（○同上）

【章洪德】

　　〖章洪德者。言孫權章其大德而遠方來附也。當漢將進酒。〗

　　章洪德。邁威神。感殊風。懷遠鄰。平南裔。齊海濱。越裳貢。扶南臣。珍貨充庭。所見日新。（○同上）

【從曆數】

　　〖從曆數者。言孫權從圖籙之符而建大號也。當漢有所思。〗

　　從曆數。於穆我皇帝。聖哲受之天。神明表奇異。建號創皇基。聰睿協神思。德澤浸及昆蟲。浩蕩越前代。

　　三光顯精耀。陰陽稱至治。肉角步郊畛。鳳凰棲靈囿。神龜游沼池。圖讖摹文字。黃龍覿鱗。符祥日月記。覽往以察今。我皇多噲事。上欽昊天象。下副萬姓意。光被彌蒼生。家戶蒙惠齎。風教肅以平。頌聲章嘉喜。大吳興隆。綽有餘裕。（○同上○逯案。浩蕩越前代句。代字與前後不韻。原文應作世字。蓋唐人避諱改代字。）

【承天命】

　　〖承天命者。言上以聖德踐位道化至盛也。當漢芳樹。〗

　　承天命。于昭聖德。三精垂象。符靈表德。巨石立。九穗植。龍金其麟。烏赤其色。輿人歌。億夫嘆息。超龍升。襲帝服。窮淳懿。體玄嘿。夙興臨朝。勞謙日昃。易簡以崇仁。放遠讒與慝。舉賢才。親近有德。均田疇。茂稼穡。審法令。定品式。考功能。明黜陟。人思自盡。唯心與力。家國治。王道直。思我帝皇。壽萬億。長保天祿。祚無極。（○同上）

【玄化】

　　〖玄化者。言上修文訓武。則天而行。仁澤流洽。天下嘉樂也。當漢上邪。〗

　　玄化象以天。陛下聖真。張皇綱。率道以安民。惠澤宣流而雲布。上下睦親。君臣酣宴樂。激發弦歌揚妙新。修文籌廟勝。須時備駕巡洛津。康哉泰。四海歡忻。越與三五鄰。（○同上）

晉詩卷一

　　晉宣帝司馬懿

　　〈懿。字仲達。河內溫縣人。建安中。曹操為丞相。闢為文學掾。魏國建。遷太子中庶子、軍司馬。魏受禪。遷尚書。封安國鄉侯。歷侍中、尚書右僕射、撫軍將軍、錄尚書事。魏明帝即位。改封舞陽侯。遷驃騎將軍。加都督荊、豫二州軍事。遷征西大將軍、都督雍梁二州諸軍事。遷太尉。齊王即位。錄尚書事。徙太傅。進丞相。嘉平三年卒。年七十三。晉受禪。追尊宣皇帝。有集五卷。〉

【歌】

　　〖《晉書》曰：高祖伐公孫淵。過溫。見父老故舊燕飲累日。悵然有感。為歌曰：〗

　　天地開闢。日月重光。遭逢際會。奉辭遐方。將掃逋穢。還過故鄉。肅清萬里。總齊八荒。告成歸老。待罪舞陽。（○《晉書》本紀。《御覽》九十五。又《御覽》五百七十引晉陽秋。《樂府詩集》八十五。《詩紀》二十一。）

　　嵇喜

　　〈喜。字公穆。舉秀才。為衛軍司馬。入晉。為揚州刺史。遷太僕宗正。有集二卷。〉

【答嵇康詩四首】〖一作答弟叔夜。〗

　　華堂臨浚沼。靈芝茂清泉。仰瞻春禽翔。俯察綠水濱。逍遙步蘭渚。感物懷古人。李叟寄周朝。庄生游漆園。時至忽蟬蛻。變化無常端。（○嵇康集一。《詩紀》十八。）

　　君子體變通。否泰非常理。當流則蟻行。時逝（《詩紀》作游。）則鵲起。達者鑒通機。盛衰為衣里。列仙徇生命。松喬安足齒。縱軀任世度。至人不私已。（○同上）

　　達人與物化。無俗不可安。都邑可優遊。保必棲山原。孔父策良駟。不雲世路難。出處因時資。潛躍無常端。保心守道居。睹變安能遷。（○同上）

　　飾車駐駟。駕言出遊。南厲伊渚。北登邙丘。青林華茂。春（下闕○同上）

　　江偉

　　〈偉。陳留襄邑人。仕魏。官爵未詳。晉初為通事郎。有集六卷。〉

【答賀蠟詩】

　　〖正元二年冬蠟。家君在陳郡。余別在國舍。不得集會。弟廣平作詩以貽余。余答之曰：〗

　　蠟節之會。廓焉獨處。晨風朝興。思我慈父。我心懷戀。運首延佇。（○《類聚》五。《詩紀》三十六。）

【答軍司馬詩】

　　羈縶系世網。進退惟準繩。（○六臣本《文選》二十六赴洛道中詩注。）

　　何楨

　　〈楨。字元干。廬江潛人。魏太和國為揚州別駕。正始中為弘農太守。歷幽州刺史。拜廷尉。入晉為尚書、光祿大夫。有集五卷。〉

【詩】

　　四時代謝。（○《書鈔》百五十三。）

　　程咸

　　〈咸。字延休。魏正元中為司隸校尉府主簿。入晉。歷黃門郎、散騎常侍、左通直郎。遷侍中。有集三卷。〉

【詩】

　　奕奕恆山。作鎮冀方。伊趙建國。在岳之陽。（○《初學記》五。）

【平吳后三月三日從華林園作詩】

　　皇帝升龍舟。待幄十二人。天吳奏安流。水伯衛帝津。（○玉燭寶典三。○《書鈔》百三十二引程咸詩序雲。平原后三月三日從華林園作壇宣宮。張朱幕。有詔乃延群臣云云。陳俞本引後作邑。宣作建仙。無有字。臣下有作詩以頌之句。逯案。陳俞本此文有臆改處。不足信。原文蓋有序有詩。後有脫落。故不可通。平原后乃平吳后之訛。壇宣宮以下殆是壇宮張朱幕。有詔延群臣兩逸句也。）

　　劉伶

　　〈伶。字伯倫。沛國人。竹林七賢之一。泰始初對策。盛言無為之化。以無用罷。〉

【北芒客舍詩】

　　泱漭望舒隱。黤黮玄夜陰。寒雞思天曙。擁翅吹長音。蚊蚋歸豐草。枯葉散蕭林。陳醴發悴顏。巴歈暢真心。縕被終不曉。斯嘆信難任。何以除斯嘆。付之與瑟琴。長笛響中夕。聞此消胸襟。（○《類聚》七。廣《文選》十。《詩紀》二十三。）

【咒辭】

　　〖《世說》新語曰：劉伶病酒渴甚。從婦求酒。婦捐酒毀器。涕泣諫曰：君飲太過。非攝生之道。必宜斷之。伶曰：甚善。我不能自禁。唯當祝鬼神自誓斷之耳。便可具酒肉。婦曰：敬聞命。供酒肉于神前。請伶祝誓。伶跪而祝曰云云。便飲酒進肉。隗然已醉矣。〗

　　天生劉伶。以酒為名。一飲一斛。五斗解酲。婦人之言。慎不可聽。（○《世說》新語任誕篇。《類聚》七十二。）

　　傅玄

　　〈玄。字休奕。北地泥陽人。博學善屬文。魏末。舉秀才。除郎中。歷任安東衛軍參軍、溫令、弘農太守。領典農校尉。晉國建。封鶉觚男。晉受禪。進爵為子。加駙馬都尉。累遷侍中、御史中丞。泰始五年。轉司隸校尉。坐事免官。尋卒。有傅子百二十捲、集五十捲。〉

【短歌行】

　　長安高城。層樓亭亭。干雲四起。上貫天庭。蜉蝣何整。行如軍征。蟋蟀何感。中夜哀鳴。蚍蜉愉樂。粲粲其榮。寤寐念之。誰知我情。昔君視我。如掌中珠。何意一朝。棄我溝渠。昔君與我。如影如形。何意一去。心如流星。昔君與我。兩心相結。何意今日。忽然兩絕。（○《樂府詩集》三十。廣《文選》十三。《詩紀》二十二。）

【秋胡行】

　　秋鬍子。娶婦三日。會行仕宦。既享顯爵。保茲德音。以祿頤親。韞此黃金。睹一好婦。採桑路傍。遂下黃金。誘以逢卿。玉磨逾潔。蘭動彌馨。源流潔清。水無濁波。奈何秋胡。中道懷邪。美此節婦。高行巍峨。哀哉可愍。自投長河。（○《類聚》四十一。《樂府詩集》三十六。《詩紀》二十二。又韻補二引邪、峨二韻。）

【惟漢行】（以下五言）

　　危哉鴻門會。沛公幾不還。輕裝入人軍。投身湯火間。兩雄不俱立。亞父見此權。項庄奮劍起。白刃何翩翩。伯身雖為蔽。事促不及旋。張良懾坐側。高祖變龍顏。賴得樊將軍。虎叱項王前。嗔目駭三軍。磨牙咀豚肩。空卮讓霸主。臨急吐奇言。威凌萬乘主。指顧回泰山。神龍困鼎鑊。非噲豈得全。狗屠登上將。功業信不原。健兒實可慕。腐儒安足嘆。（○《樂府詩集》二十七。廣《文選》十三。《詩紀》二十二。）

【艷歌行】

　　日出東南隅。照我秦氏樓。秦氏有好女。自字為羅敷。首戴金翠飾。耳綴明月珠。白素為下裾。丹霞為上襦。一顧傾朝市。再顧國為虛。問女居安在。堂在城南居。青樓臨大巷。幽門結重樞。使君自南來。駟馬立踟躕。遣吏謝賢女。豈可同行車。斯女長跪對。使君言何殊。使君自有婦。賤妾有鄙夫。天地正厥位。願君改其圖。（○《樂府詩集》二十八。廣《文選》十三。《詩紀》二十二。）

【長歌行】

　　利害同根源。賞下有甘鉤。義門近橫塘。獸口出通侯。撫劍安所趨。蠻方未順流。蜀賊阻石城。吳寇馮龍舟。二軍多壯士。聞賊如見仇。投身效知已。徒生心所羞。鷹隼厲爪翼。恥與燕雀游。成敗在縱者。無令鷙鳥憂。（○《樂府詩集》三十。廣《文選》十三。《詩紀》二十二。又《初學記》三十引游、憂二韻。）

【苦相篇】〖豫章行○《詩紀》作豫章行苦相篇。〗

　　苦相身為女。卑陋難再陳。男兒當門戶。墮地自生神。雄心志四海。萬里望風塵。女育無欣愛。不為家所珍。長大逃深室。藏頭羞見人。垂淚適他鄉。忽如雨絕雲。低頭和顏色。素齒結朱唇。跪拜無複數。婢妾如嚴賓。情合同雲漢。葵藿仰陽春。心乖甚水火。百惡集其身。玉顏隨年變。丈夫多好新。昔為形與影。今為胡與秦。胡秦時相見。一絕逾參辰。（○玉台新詠二。《樂府詩集》三十四。廣《文選》十三。《詩紀》二十二。又《類聚》四十一引陳、神、塵、珍、新、秦六韻。草堂詩箋三十四錦樹行注引陳、神、塵、新四韻。）

【秋胡行】〖玉台作和班氏詩。○《詩紀》雲。一作和班氏詩。〗

　　秋胡納令室。三日宦他鄉。皎皎潔婦姿。冷冷守空房。燕婉不終夕。別如參與商。憂來猶四海。易感難可防。人言生日短。愁者苦夜長。百草揚春華。攘腕采柔桑。素手尋繁枝。落葉不盈筐。羅衣醫玉體。回目流采章。君子倦仕歸。車馬如龍驤。精誠馳萬里。既至兩相忘。行人悅令顏。借息此樹旁。誘以逢卿喻。遂下黃金裝。烈烈貞女忿。言辭厲秋霜。長驅及居室。奉金升北堂。母立呼婦來。歡樂情未央。秋胡見此婦。惕然懷探湯。負心豈不慚。永誓非所望。清濁必異源。鳧鳳不並翔。引身赴長流。果哉潔婦腸。彼夫既不淑。此婦亦太剛。（○玉台新詠二。《樂府詩集》三十八。《詩紀》二十二。又《類聚》十八及廣《文選》八引鄉、房、裳、忘、傍、裝六韻。）

【青青河邊草篇】〖飲馬長城窟行○《詩紀》作飲馬長河窟行。注云。一作青青河邊草篇。〗

　　青青河邊草。悠悠萬里道。划生在春時。遠道還有期。春至草不生。期盡歡無聲。感物懷思心。夢想發中情。夢君如鴛鴦。比翼雲間翔。既覺悟寂無見。曠如參與商。夢君結同心。比翼游北林。既覺悟寂無見。曠如商與參。河洛自用固。不如中嶽安。迴流不及返。

　　浮雲往自還。悲風動思心。悠悠誰知者。懸景無停居。忽如馳駟馬。傾耳懷音響。轉目淚雙墮。生存無會期。要君黃泉下。（○玉台新詠二。《樂府詩集》三十八。《詩紀》二十二。又《類聚》四十一、廣《文選》十三並引道、期、聲、情、翔、商六韻。）

【放歌行】

　　靈龜有枯甲。神龍有腐鱗。人無千歲壽。存質空相因。朝露尚移景。促哉水上塵。丘冢如履綦。不識故與新。高樹來悲風。松柏垂威神。曠野何蕭條。顧望無生人。但見狐狸跡。虎豹自成群。孤雛攀樹鳴。離鳥何繽紛。愁子多哀心。塞耳不忍聞。長嘯淚雨下。太息氣成雲。（○《樂府詩集》三十八。《詩紀》二十二。）

【有女篇】（艷歌行○《詩紀》作艷歌行有女篇。）

　　有女懷芬芳。媞媞步東廂。蛾眉分翠羽。明目發清揚。丹唇醫皓齒。秀色若珪璋。巧笑露權靨。眾媚不可詳。令儀希世出。無乃古毛嬙。頭安金步搖。耳系明月璫。珠環約素腕。翠羽垂鮮光。文袍綴藻黼。玉體映羅裳。容華既已艷。志節擬秋霜。徽音冠青雲。聲響流四方。妙哉英媛德。宜配侯與王。靈應萬世合。日月時相望。媒氏陳束帛。羔雁鳴前堂。百兩盈中路。起若鸞鳳翔。凡夫徒踴躍。望絕殊參商。

　　（○玉台新詠二。《樂府詩集》三十九。廣《文選》十三。《詩紀》二十二。又《書鈔》百三十五引璫韻。《類聚》十八作傅玄詩。引廂、陽、璋、嬙、璫、光、霜七韻。四十二作艷歌行。引陽、璋、霜三韻。《初學記》十九、《御覽》三百八十一併作晉玄歌。引廂、光、璋、詳、嬙、璫六韻。萬花谷后十五引光、璋、嬙、璫四韻。《文選》二十一秋胡詩注有女篇。引霜一韻。）

【牆上難為趨】

　　〖古今樂錄曰：王僧虔技錄雲。牆上難為趨行。荀錄所載牆上一篇。今不傳。〗

　　門有車馬客。驂服若騰飛。革組結玉佩。蘩藻紛葳蕤。馮軾垂長纓。顧盻有餘輝。貧主屣弊履。整比藍縷衣。客曰嘉病乎。正色意無疑。吐言若復水。搖舌不可追。渭濱漁釣翁。乃為周所諮。顏回處陋巷。大聖稱庶幾。苟富不知度。千駟賤採薇。季孫由儉顯。管仲病三歸。夫差耽淫侈。終為越所圍。遺身外榮利。然後享巍巍。迷者一何眾。孔難知德希。甚美致憔悴。不如豚豕肥。楊朱泣路歧。失道令人悲。子貢欲自矜。原憲知共非。屈伸各異勢。窮達不同資。夫唯體中庸。先天天不違。（○《樂府詩集》四十。廣《文選》十三。《詩紀》二十二。）

【朝時篇】〖怨歌行○《詩紀》作怨歌行朝時篇。〗

　　昭昭朝時日。皎皎晨明月。十五入君門。一別終華髮。同心忽異離。曠若胡與越。胡越有會時。參辰遼且闊。形影雖仿佛。音聲寂無達。纖弦感促柱。觸之哀聲發。情思如循環。憂來不可遏。塗山有餘恨。詩人詠采葛。蜻蛚吟床下。迴風起幽闥。春榮隨露落。芙蓉生木末。自傷命不遇。良辰永乖別。已爾可奈何。譬如紈素裂。孤雌翔故巢。流星光景絕。魂神馳萬里。甘心要同穴。（○玉台新詠二。《樂府詩集》四十二。廣《文選》十三。《詩紀》二十二。）

【明月篇】

　　皎皎明月光。灼灼朝日暉。昔為春蠶絲。今為秋女衣。丹唇列素齒。翠彩發蛾眉。嬌子多好言。歡合易為姿。玉顏盛有時。秀色隨年衰。常恐新間舊。變故興細微。浮萍本無根。非水將何依。憂喜更相接。樂極還自悲。（○玉台新詠二。《樂府詩集》六十五。廣《文選》十三。《詩紀》二十二。又《類聚》四十一作怨詩。引衣、眉、衰、微、依五韻。）

【秋蘭篇】

　　秋蘭映玉池。池水清且芳。芙蓉隨風發。中有雙鴛鴦。雙魚自踴躍。兩鳥時回翔。君其歷九秋。與妾同衣裳。（○玉台新詠二。《樂府詩集》六十四。《詩紀》二十二。又《類聚》八十一、《初學記》二十七、《御覽》九百八十三並作詠秋蘭詩。並引芳、翔二韻。）

【前有一樽酒行】

　　置酒結此會。主人起行觴。玉樽兩楹間。絲理東西廂。舞袖一何妙。變化窮萬方。賓主齊德量。欣欣樂未央。同享千年壽。朋來會此堂。（○《樂府詩集》六十五。《詩紀》二十二。）

【何當行】

　　同聲自相應。同心自相知。外合不由中。雖固終必離。管鮑不世出。結交安可為。（○《樂府詩集》七十六。《文選》補遺三十四。《詩紀》二十二。）

【卻東西門行】

　　金□□□遲。絲竹聲大悲。和樂唯有舞。運體不失機。退似前龍婉。進如翔鸞飛。回目流神光。傾亞有餘姿。（○宋本《初學記》十五。《詩紀》二十二。又《初學記》十五引機、飛二韻。）

【飛塵篇】

　　飛塵穢清流。朝雲蔽日光。秋蘭豈不芬。鮑肆亂其芳。河決潰金堤。一手不能障。（○《類聚》六。《樂府詩集》六十四。《詩紀》二十二。）

【天行篇】

　　天行一何健。日月無高縱。百川皆赴海。三辰回泰蒙。（○《類聚》一。《初學記》

　　一作歌天詩。《詩紀》二十二。）

【歷九秋篇】〖董逃行○六言〗

　　〖《詩紀》作董逃行歷九秋篇十二首。六言。並注云。玉台新詠以前十首作梁簡文帝。今從樂府併為玄詩。選詩拾遺曰：樂錄雲傅玄作。據《文選》注引之。以為漢古辭也。○逯案。玉台曆九秋篇董桃行為一首十二章。非十二首。〗

　　歷九秋兮三春。遣貴客兮遠賓。顧多君心所親。乃命妙伎才人。炳若日月星辰。

　　序金罍兮玉觴。賓主遞起雁行。杯若飛電絕光。交觴接卮結裳。慷慨歡笑萬方。

　　奏新詩兮夫君。爛然虎變龍文。渾如天地未分。齊謳楚舞紛紛。歌聲上激青雲。

　　窮八音兮異倫。奇聲靡靡每新。微披素齒丹唇。逸響飛薄梁塵。精爽眇眇入神。

　　坐咸醉兮沾歡。相樽促席臨軒。進爵獻壽翻翻。千秋要君一言。願愛不移若山。

　　君恩愛兮不竭。譬若朝日夕月。此景萬里不絕。長保初醮結髮。何憂坐成胡越。

　　攜弱手兮金環。上游飛閣雲間。穆若鴛鳳雙鸞。還幸蘭房自安。娛心極意難原。

　　樂既極兮多懷。盛時忽逝若頹。寒暑革御景回。春榮隨風飄摧。感物動心增哀。

　　妾受命兮孤虛。男兒墮地稱珠。女弱雖存若無。骨肉至親更疏。奉事他人托軀。

　　君如影兮隨形。賤妾如水浮萍。明月不能常盈。誰能無根保榮。良時冉冉代征。

　　顧綉領兮含輝。皎日回光則微。朱華忽爾漸衰。影欲舍形高飛。誰言往思可追。

　　薺與麥兮夏零。蘭桂踐霜逾馨。祿命懸天難明。妾心結意丹青。何憂君心中傾。（○玉台新詠九。《樂府詩集》三十四。廣《文選》十三。又《文選》四南都賦注古樂府有歷九秋妾薄命行歌辭。引紛、雲二韻。《類聚》四十二引倫、唇、塵、神四韻。草堂詩箋三十四錦樹行注引殊、無二韻。）

【吳楚歌】〖七言〗

　　燕人美兮趙女佳。其室則邇兮限層崖。云為車兮風為馬。玉在山兮蘭在野。雲無期兮風有止。思多端兮誰能理。（○玉台新詠九作燕人美篇。《類聚》四十三作燕人美兮歌。《樂府詩集》八十三。廣《文選》十四。《詩紀》二十二。又《御覽》八作傅玄歌。引馬、野、止、里四韻。）

【鴻雁生塞北行】〖以下雜言〗

　　〖魏武帝卻東西門行曰：鴻雁生塞北。乃在無人鄉。〗

　　鳳凰遠生海西。及時崑山岡。五德存羽儀。和鳴定宮商。百鳥並侍左右。鼓翼騰華光。上熙游雲日間。千歲時來翔。孰若彼龍與龜。曳尾泥中藏。非雲雨則不升。冬伏春乃驤。退哀此秋蘭草。根絕隨化揚。靈氣一何憂美。萬里馳芬芳。常恐物微易歇。一朝見棄忘。（○《樂府詩集》三十七。《詩紀》二十二。）

【白楊行】

　　〖古今樂錄曰：王僧虔技錄有白楊行。今不歌〗

　　青雲固非青。當雲奈白雲。驥從西北馳來。吾何意。驥來對我悲鳴。舉頭氣凌青雲。當奈此驥正龍形。⻊宛足蹉跎長坡下。蹇驢慷愾。敢與我爭馳。躑躅鹽車之中。流汗兩耳盡下垂。雖懷千里之逸志。當時一得施。白雲飄飄。舍我高翔。青雲徘徊。戢我愁啼。上眄增崖。下臨清池。日欲西移。既來歸君。君不一顧。仰天太息。當用生為青云乎。飛時悲當奈何耶。青雲飛乎。（○《樂府詩集》四十。《詩紀》二十二。）

【秦女休行】

　　龐氏有烈婦。義聲馳雍涼。父母家有重怨。仇人暴且強。雖有男兄弟。志弱不能當。烈女念此痛。丹心為寸傷。外若無意者。內潛思無方。白日入都市。怨家如平常。匿劍藏白刃。一奮尋身僵。身首為之異處。伏屍列肆旁。肉與土合成泥。灑血濺飛梁。猛氣上干雲霓。仇黨失守為披攘。一市稱烈義。觀者收淚並慨慷。百男何當益。不如一女良。烈女直造縣門。雲父不幸遭禍殃。今仇身以分裂。雖死情益揚。殺人當伏法。義不苟活隳舊章。縣令解印綬。令我傷心不忍聽。刑部垂頭塞耳。令我吏舉不能成。烈著希代之績。義立無窮之名。夫家同受共祚。子子孫孫咸享其榮。今我作歌詠高風。激揚壯發悲且清。（○《樂府詩集》六十一。《詩紀》二十二。）

【雲中白子高行】

　　陵陽子。來明意。欲作天與仙人游。超登元氣攀日月。遂造天門將上謁。閶闔辟。見紫微絳闕。紫宮崔嵬。高殿嵯峨。雙闕萬丈玉樹羅。童女制電策。童男挽雷車。雲漢隨天流。浩浩如江河。因王長公謁上皇。鈞天樂作不可詳。龍仙神仙。教我靈秘。八風子儀。與游我祥。我心何戚戚。思故鄉。俯看故鄉。二儀設張。樂哉二儀。日月運移。地東南傾。天西北馳。鶴五氣所補。鰲四足所支。齊駕飛龍驂赤螭。逍遙五嶽間。東西馳。長與天地並。復何為。復何為。（○《樂府詩集》六十三。廣《文選》十三。《詩紀》二十二。又編珠一。草堂詩箋七高都詩注、《書鈔》百五十二並作傅玄詩。引車一韻。《御覽》十三作傅玄詩。引童女制電四字。）

【西長安行】

　　所思兮何在。乃在西長安。何用存問妾。香橙雙珠環。何用重存問。羽爵翠琅玕。今我兮聞君。更有兮思心。香亦不可燒。環亦不可沈。香燒日有歇。環沈日自深。（○玉台新詠二。廣《文選》十三。《詩紀》二十二。）

【車遙遙篇】

　　車遙遙兮馬洋洋。追思君兮不可忘。君安游兮西入秦。願為影兮隨君身。君在陰兮影不見。君依光兮妾所願。（○玉台新詠九。《文選》補遺三十四。《樂府詩集》六十九作梁車喿攵辭。廣《文選》十三。《詩紀》二十二。又《類聚》四十二作車遙篇。引洋、忘、秦、身四韻。）

【昔思君】

　　昔君與我兮形影潛結。今君與我兮雲飛雨絕。昔君與我兮音響相和。今君與我兮落葉去柯。昔君與我兮金石無虧。今君與我兮星滅光離。（○《樂府詩集》七十四。廣《文選》十三。《詩紀》二十二。）

【美女篇】

　　美人一何麗。顏若芙蓉花。一顧亂人國。再顧亂人家。未亂猶可奈何。（○《樂府詩集》六十三。《詩紀》二十二。）

【輓歌】

　　人生鮮能百。哀情數萬端。不幸嬰篤病。凶候形素顏。衣衾為誰施。束帶就闔棺。欲悲淚已竭。欲辭不能言。存亡自遠近。長夜何漫漫。壽堂閑且長。祖載歸不還。（○《書鈔》九十二。）

　　人生鮮能百。哀情數萬嬰。路柳夾靈轜。旟旐隨風征。車輪結不轉。百駟齊悲鳴。（○同上）

　　靈坐飛塵起。魂衣正委移。芒芒丘墓間。松柏郁參差。明器無用時。桐車不可馳。平生坐玉殿。沒歸都幽宮。地下無刻漏。安知夏與冬。（○《書鈔》九十二。九十四引行一韻。）

【豫章行】

　　輕裘綴孔翠。明珂曜珊瑚。（○《書鈔》百二二六、百二十九。《御覽》三百五十九。）

　　琅玕溢金匱。文璧世所無。（○《文選》二十五答魏子悌詩注。）

【擬楚篇】

　　登昆崙漱玉池。（○《文選》三十一雜體詩注。）

　　光滅星離。（○《文選》十二江賦注。）

【艷歌行】

　　咄來長歌續短歌。（○《文選》二十七長歌行注。）

【日升歌】

　　東光升朝陽。羲和初攬轡。六龍並騰驤。逸景何晃晃。旭日照萬方。皇德配天地。神明（《類聚》作盟。馮校仍作明。）

　　鑒幽荒。（○《類聚》一。《詩紀》二十二。）

【驚雷歌】

　　驚雷奮兮震萬里。威陵宇宙兮動四海。六合不維兮誰能理。（○《類聚》二。《初學記》一。《詩紀》二十二。）

【九曲歌】

　　歲莫景邁群光絕。安得長繩系白日。（《御覽》作日月。○《御覽》七百六十六。《詩紀》二十二。）

【樂府】

　　胡飯兼御。相國食前。方丈殊珍。（○《書鈔》百四十五。）

　　粉加甲煎。名香熏陸。艾納回光。（○《書鈔》百三十五。○逯案。三名有訛誤。）

　　穆穆三春節。天氣暖且和。（○《書鈔》百五十四。《初學記》三。）

　　男當進曰女適人。投心委命□受身。（○《書鈔》八十四。）

　　昔有林號曰陰康。始教民舞。涕氣以揚之。（○《書鈔》百七。）

　　鳳有翼龍有鱗。君不獨興。必須良臣。（○《初學記》十九。）

　　東方將欲和。太白星飛芒。曜靈照照舒光。（○《書鈔》百四十九。）

【歌】

　　煌煌芙蕖。從風芬葩。照以皎日。灌以清波。陰結其實。陽發其華。金房綠葉。素株翠柯。（○《類聚》八十二。《初學記》二十七。萬花谷后三十七。《詩紀》二十二作芙蕖。）

　　寶劍神奇。鏤象龍離。通犀文玉。明珠錯地。光如電影。擬之則離。（○《書鈔》百二十二。）

　　有所思兮。在天一方。何以贈這。玉佩珠璜。（○《御覽》八百七。）

　　飛沉殊厥趣。草木以區別。鸞鷖樂山林。龍蛇安藪穴。（○《書鈔》百五十八。）

　　雷師鳴鐘鼓。風伯吹笙簧。西母出穴聽。王父吟安廂。（○《初學記》十六。）

　　黃葉離高柯。丹棘坐自零。不惜棘自零。念我少弟兄。（○《御覽》九百六十五。事類賦棘賦注。又《初學記》二十八引零一韻。）

　　日中萬影正。夕中萬影傾。（○《文選》二十大將軍宴會被命作詩注。）

　　渡江南。採蓮花。芙蓉增敷。曄若星羅。綠葉映長波。迴風容與動纖柯。（○《類聚》八十二。《詩紀》二十二作蓮歌。）

　　曲池何澹澹。芙蓉敞清源。榮華盛壯時。見者誰不賞嘆。一朝光採落。故人不回顏。（○《御覽》九百九十九。）

　　歌者齊弦。舞者振鐸。弦錚錚。鐸朗朗。（○《書鈔》百八。）

　　所樂亦非琴。唯言琵琶與箏。能娛我心。（○《書鈔》百一十。《初學記》十六。）

　　兔搗葯月間安足道。神烏戲雲間安足道。（○《初學記》二十九。草堂詩箋十月詩注。《御覽》九百七。事類同牙兔賦注。萬花谷厲三十九）

　　青雲徘徊謂我愁。

　　我家近宮掖。易知復難忘。黃金為合門。白玉為殿堂。（○《御覽》百八十四。）

【答程曉詩】〖四言〗

　　奕奕兩儀。昭昭太陽。四氣代升。三朝受祥。濟濟群后。峨峨聖皇。元服肇御。配天垂光。伊州作弼。王室惟康。顒顒兆民。蠢蠢戎膻。率土充庭。萬國奉蕃。皇澤雲行。神化風宣。六合咸熙。遐邇同歡。赫赫明明。天人合和。下岡遺滯。焦朽斯華。矧我良朋。如玉之嘉。穆穆雝雝。興頌作歌。（○《類聚》三十一。廣《文選》十三。《詩紀》二十二。）

【宴會詩】

　　日之既逝。情亦既渥。賓委餘歡。主容不足。樂飲今夕。溫其如玉。（○《初學記》十四。《詩紀》十二。）

【雜詩三首】〖以下五言。〗

　　志士惜日短。愁人知夜長。攝衣步前庭。仰觀南雁翔。玄景隨形運。流響歸空房。清風何飄遙。微月出西方。繁星衣青天。列宿自成行。蟬鳴高樹間。野鳥號東廂。纖雲時仿佛。渥露沾我裳。良時無停景。北斗忽低昂。常恐寒節至。凝氣結為霜。落葉隨風摧。一絕如流光。（《文選》二十九。文章正宗二十九。《詩紀》二十二。又《文選》十四舞鶴賦注引一句。）

　　間夜微風起。明月照高台。清響呼不應。玄景招不來。廚人進藿茹。有酒不盈杯。安貧福所與。富貴為禍媒。金玉雖高堂。於我賤蒿萊。（○《類聚》二十六。廣《文選》十五。《詩紀》二十二。又《書鈔》百五十引台一韻。）

　　鵲巢丘城側。雀乳空井中。居不附龍鳳。常畏蛇與蟲。依賢義不恐。近暴自當窮。（○《類聚》九十二。廣《文選》十五。《詩紀》二十二。）

【又答程曉詩】

　　羲和運玉衡。招搖賦朔旬。嘉慶形三朝。美德揚初春。聖主加元服。萬國望威神。伊周敷玄化。並世沾天人。洪崖歌山岫。許由嗟水濱。（○《類聚》三十一。《詩紀》二十二。○逯案。晉人于宴贈答等詩篇。率四言、五言並作。已屬其時風習。此篇與前四言。《類聚》以序並列。皆歌頌君主之加元服者。知是同題同時之作。不宜分置兩處。今仍照《詩紀》著錄。特說明於此。）

【眾星詩】

　　朗月並眾星。日出擅其明。冬寒地為裂。春和草木榮。陽德雖普濟。非陰亦不成。（○《類聚》一。《詩紀》二十二。）

【又】（《詩紀》作古詩。）

　　東方大明星。光景照千里。少年舍家游。思心晝夜起。（○《類聚》一。《詩紀》二十二。）

【雨詩】〖《詩紀》作苦雨。〗

　　徂暑未一旬。重陽醫朝霞。厥初月離畢。積日遂滂沱。屯雲結不解。長溜周四阿。霖雨如倒井。黃潦起洪波。湍流激牆隅。門庭若決河。炊爨不復舉。灶中生蛙蝦。（○《類聚》二作傅玄詩。《詩紀》二十二。又《書鈔》百五十作傅玄詩。引阿一韻。百五十一傅玄詩。引一句。編珠一傅玄詩引波、河二韻。韻補二引河、蝦二韻。）

【庭燎詩】

　　元正始朝享。萬國執珪璋。枝燈若火樹。庭燎繼天光。（○《類聚》八十。《詩紀》二十二。又《書鈔》百五十五引璋一韻。）

【雜詩】〖《詩紀》作苦熱。〗

　　朱明運將極。溽暑晝夜興。裁動四支廢。舉身若山陵。珠汗洽玉體。呼吸氣鬱蒸。塵垢自成泥。素粉隨手凝。（○《類聚》五作傅玄詩。《御覽》三十四作傅玄詩。《詩紀》二十二。又《書鈔》百五十六引呼吸氣鬱蒸一句。）



【雜詩】

　　習習谷風興。回回景雲飛。青天敷翠采。朝日含丹輝。（○《書鈔》百四十九、百五十四。○逯案。《書鈔》百四十九引傅玄樂府《詩》雲：青天含翠彩。素日馳青暉。當即此篇異文。）

【雜詩】〖《詩紀》作失題。〗

　　暘谷發精曜。九日棲高枝。願得並天御。六龍齊玉羈。（○《類聚》一作晉傅玄詩。《詩紀》二十二。又《書鈔》百四十九引枝一韻。）

【詩】〖《詩紀》作宴詩。〗

　　鸞鳥鳳皇。望舒繼白日。千秋遘嘉會。來升君子室。華樽享清酤。珍餚自盈溢。（○《初學記》十四。《詩紀》二十二。）

【詩】

　　季冬時慘烈。猛寒不可勝。嚴風截人耳。素雪墜地凝。林上飛霜起。波中自生冰。

　　未夕結重衣。崇朝不敢興。（○《御覽》二十七、三十四。又《書鈔》百五十六引一句。）

【詩】

　　炎旱歷三時。天運失其道。河中飛塵起。野田無生草。一餐重丘山。哀之以終老。君無半粒儲。形影不相保。（○《御覽》四百八十六。）

【詩】〖《詩紀》作失題。〗

　　有女殊代生。涉江采菱花。上翳青雲景。下鑒淥水波。（○《初學記》六。《詩紀》二十二。）

【詩】〖《詩紀》作失題。〗

　　彎我繁弱弓。弄我丈八矛。一舉復三軍。再舉殄戎貊。（○《類聚》六十。《御覽》三百五十四。《詩紀》二十二。）

【詩】〖《詩紀》作失題。〗

　　飛蓬隨飄起。芳草摧山澤。世有千年松。人生詎能百。（○《類聚》八十八。《詩紀》二十二。）

【擬四愁詩四首】〖並序○以下七言。〗

　　昔張平子作四愁詩。體小而俗。七言類也。聊擬而作之。名曰擬四愁詩。其辭曰：（《詩紀》無此三字。）

　　我所思兮在瀛洲。願為雙鵠戲中流。牽牛織女期在秋。山高水深路無由。愍予不遘嬰殷憂。佳人貽我明月珠。何以要之比目魚。海廣無舟悵勞劬。寄言飛龍天馬駒。風起雲披飛龍逝。驚波滔天馬不厲。何為多念心憂泄。（○玉台新詠九。《詩紀》二十二。又《御覽》四百七十八引珠、魚二韻。）

　　我所思兮在珠崖。願為比翼浮清池。剛柔合德配二儀。形影一絕長別離。愍予不遘情如攜。佳人貽我蘭蕙草。何以要之同心鳥。火熱水深憂盈抱。申以琬琰夜光寶。卞和既沒玉不察。存若流光忽電滅。何為多念獨蘊結。（○玉台新詠九。《詩紀》二十二。）

　　我所思兮在瀛昆。願為鹿{鹿巨}窺虞淵。日月回耀照景天。參辰曠隔會無緣。愍予不遘罹百艱。佳人贈我蘇合香。何以要之翠鴛鴦。懸度弱水川無梁。申以錦衣文綉裳。三光騁邁景不留。鮮矣民生忽如浮。何為多念只自愁。（○玉台新詠九。《詩紀》二十二。《御覽》四百七十八引香、鴦二韻。）我所思兮在朔方。願為飛燕俱南翔。煥乎人道著三光。胡越殊心生異鄉。愍予不遘罹百殃。佳人貽我羽葆纓。何以要之影與形。永增夏結繁華零。申以日月指明星。星辰有醫日月移。駑馬哀鳴慚不馳。何為多念徒自虧。（○玉台新詠九。《詩紀》二十二。）

【兩儀詩】

　　兩儀始分元氣清。列宿垂象六位成。日月西流景東征。悠悠萬物殊品名。聖人憂代念群生。（○成花谷后一作傅玄詩。《詩紀》二十二。○逯案。《類聚》一、《初學記》一引兩儀《詩》雲：兩儀始分。元氣上清。列宿垂象。六位時成。日月西邁。流景東征。悠悠萬物。殊品齊名。聖人憂世。實念群生。與此少異。）

【歌】〖《詩紀》作天行歌。〗

　　天時泰兮昭以陽。清風起兮景雲翔。仰觀兮辰象。日月兮運周。俯視兮河海。百川兮東流。（○《類聚》一。《詩紀》二十二。）

【雜言詩】

　　雷隱隱。感妾心。傾耳清聽非車音。（《詩紀》雲。一無清字。案宋本《初學記》無清字。○《類聚》二。《初學記》一。《白帖》一。《詩紀》二十二。）

【詩】〖《詩紀》作啄木。〗

　　啄木高翔鳴喈喈。飄搖林薄著桑槐。犭便緣樹間喙如錐。嚶喔嚶喔聲正悲。專為萬物作倡俳。當此這時。樂不可回。（○《類聚》九十二。合璧事類別集七十一。《詩紀》二十二。）

【詩】〖《詩紀》作雲歌。〗

　　白雲翩翔天庭。流景仿佛非君形。白雲飄飄舍我高翔。青雲徘徊為我愁腸。（○《類聚》一。《詩紀》二十二。）

【四言雜詩】

　　忽然長逝。火滅煙消。（○《書鈔》九十二。《初學記》十四。萬花谷后二十二。）

【七哀詩】

　　杳杳三泉室。冥冥玄夜堂。（○《書鈔》九十二。）

【擬馬防詩】

　　繇役無止時。征發傾四海。（○《書鈔》四十一。○逯案。原本《書鈔》無繇字。從陳本增入。）

【雜詩】

　　浮萍蔽綠水。楊柳何依依。繁華正葳蕤。（○《書鈔》百五十四。）

　　浮雲含愁氣。悲風坐自嘆。（○《書鈔》百五十。《文選》十三雪賦注。《御覽》八。）

　　團團三五日。皎皎曜清暉。（○《書鈔》百五十。）

　　炎景時鬱蒸。海沸沙石融。（○《書鈔》四百五十六。）

【詩】

　　蕭蕭秋氣升。凄凄萬物衰。榮華盡零落。槁葉縱橫飛。（○《書鈔》百五十四。○逯案。原本《書鈔》第一句只作蕭蕭秋聲。或蕭蕭秋氣。今從陳本增改。）

　　蟾蜍食明月。虹蜺薄朝日。（○《御覽》九百四十九。）

　　驚飈晝夜起。（○《書鈔》百五十六。）

　　飢食野棘實。（○《類聚》八十七。）

　　機榻委塵埃。（○《文選》三十和謝宣城詩注。）

　　程曉

　　〈曉。字季明東郡東阿人。衛尉昱之孫。魏黃初中。封列侯。嘉平中為黃門侍郎。後為汝南太守。入晉官職不明。有集二卷。〉

【贈傅休奕詩】

　　煢煢獨夫。寂寂靜處。酒不盈觴。餚不掩俎。厥客伊何。許由巢父。厥味伊何。玄酒瓠脯。（○《類聚》三十一。《詩紀》十七。又《書鈔》百四十五引脯一韻。）

　　三光飛景。玉衡代邁。龍集甲子。四時成歲。權輿授代。徐陳盪穢。元服初嘉。萬福咸會。赫赫應門。嚴嚴朱闕。群后揚揚。庭燎皙皙。（○《類聚》三十一。《詩紀》十七。）

【嘲熱客詩】

　　平生三伏時。道路無行車。閉門避暑卧。出入不相過。今世褦襶子。觸熱到人家。主人聞客來。顰蹙奈此何。謂當起行去。安坐正跘跨。所說無一急。唅一何多。疲瘠向之久。甫問君極那。搖扇臂中疼。流汗正滂沱。莫謂此小事。亦是人一瑕。傳戒諸高朋。熱行宜見訶。（《類聚》作謌。歲時雜詠作歌。古文苑、太文廣記、《詩紀》作呵。○古今歲時雜詠二十二作伏日詩。《御覽》三十四。文苑英華百五十七作伏日。《詩紀》十七。又古文苑四及《太平廣記》二百五十三所引缺那一韻。又《初學記》四、《御覽》三十一併引車、過、家、何、沱、訶六韻。《類聚》五引車、過、家、何、沲、謌六韻。《書鈔》百五十五引車、過二韻。事類賦夏賦注引車、過、訶三韻。萬花谷三作伏日詩。引家、沲二韻。）

　　鍾琰

　　〈琰。潁川人。鍾繇曾孫。王渾妻。有集五卷。〉

【詩】

　　冽冽季冬。素雪其霏。（○《初學記》三。）

晉詩卷二

　　李密

　　〈密。字令伯。犍為武陽人。仕蜀為郎。蜀平。微為太子洗馬。出為溫令。遷漢中太守。免官。卒於家。〉

【賜餞東堂詔令賦詩】

　　〖《晉書》曰：密有才能。常望內轉。而朝廷無援。乃遷漢中太守。自以失分懷怨。及賜餞東堂。詔普令賦詩。末章云云。武帝忿之。於是都官從事奏免密官。〗

　　人亦有言。有因有緣。官無中人。不如歸田。明明在上。斯語豈然。（○《晉書》本傳。《詩紀》二十三。）

　　應貞

　　〈貞。字吉甫。汝南南頓人。魏侍中應琚子。正始中。舉高第。歷任撫軍及相國參軍。晉受禪。遷給事中、太子中庶子、散騎常侍。泰始五年卒。有集五卷。〉

【晉武帝華林園集詩】〖六臣本《文選》注云。五臣無園字。○九章〗

　　〖《詩紀》雲。洛陽圖經曰：華林園在城內東北隅。魏明帝起名芳林園。齊王芳改為華林。干寶晉紀曰：泰始四年二月。上幸芳林園與群臣宴。賦詩觀志。散騎常侍應貞詩最美。〗

　　悠悠太上。民之厥初。皇極肇建。彝倫攸敷。五德更運。膺籙受符。陶唐既謝。天歷在虞。

　　於時上帝。乃顧惟眷。光我晉祚。應期納禪。位以龍飛。文以虎變。玄澤滂流。仁風潛扇。區內宅心。方隅回面。

　　天垂其象。地耀其文。鳳鳴朝陽。龍翔景雲。嘉禾重穎。螢莢載芬。率土咸序。人胥悅欣。

　　恢恢皇度。穆穆聖容。言思其順。貌思其恭。在視斯明。在聽斯聰。登庸以德。明試以功。

　　其恭惟何。昧旦丕顯。無理不經。無義不踐。行舍其華。言去其辯。游心至虛。同規易簡。六府孔修。九有斯靖。

　　澤靡不被。化岡不加。聲教南暨。西漸流沙。幽人肄險。遠國忘遐。越裳重譯。充我皇家。

　　峨峨列辟。赫赫虎臣。內和五品。外威四賓。修時貢職。入覲天人。備言錫命。羽蓋朱輪。

　　貽宴好會。不常厥數。神心所受。不言而喻。於是肄射。弓矢斯御。發彼五的。有酒斯飫。

　　文武之道。厥猷未墜。在昔先王。躬御茲器。示武懼荒。過亦為失。凡厥群后。無懈于位。（○《晉書》本傳。《文選》二十。《詩紀》二十三。又《書鈔》十引遐一韻。八十一作華林園詩。引臣、人、輪三韻。韻補三作華林應制詩。引辨靖二韻。）

【華覽崇文大夫唱】

　　陰陽運潛。玄風扇厲。鷹隼騰揚。□狸搏噬。（○《書鈔》百五十四。）

　　應亨

　　〈亨。貞從孫。南中郎長史。有集二卷。〉

【贈四王冠詩】〖並序〗

　　〖《詩紀》依《初學記》編入漢詩。曾培《初學記》校記雲。亨為貞從孫。貞見《晉書》文苑傳。又永平為晉惠帝年號。則後漢字誤也。逯案。曾說是。〗

　　永平年四月。外弟王景系兄弟四人並冠。貽四王子《詩》曰：（○《書鈔》八十四。《初學記》十四。○逯案。晉惠帝永平年元年三月即改元元康。此雲永平年四月。仍有訛誤。通典五十六載王堪冠禮儀雲。永平元年正月戊子冠。中外四孫設一席于東廂。引冠者以長幼次於席。南面東上。賓宗人立於西廂。東面面上。堪立於東軒陳元服於席上雲。據此王堪為冠者之一。又王堪之字曰世胄。《書鈔》引序文有世徹、世從、世毋三人。世毋乃世胄之脫誤。可證此詩為王景系、王世胄等加冠作。序文四月為正月之訛。）

　　濟濟四令弟。妙年踐二九。令月惟吉日。成服加元首。人咸飾其容。鮮能離塵垢。雖無兕觥爵。杯醮傳旨酒。（○《初學記》十四作後漢應亨贈四王冠詩。《詩紀》四。又《書鈔》八十四作貽四王子詩。引九、首、酒三韻。《御覽》五百四十引九、首、酒三韻。）

　　阮種

　　〈種。字德猷。陳留尉氏人。泰始中舉孝廉。為公府掾。舉賢良對策上第。除尚書郎。轉中書郎。遷平原相。卒于郡。有集二卷。〉

【贈棘據詩】

　　體直響正。源深流清。（○《文選》二十五于安城答靈運詩注。）

　　裴秀

　　〈秀。字季彥。河東聞喜人。魏時大將軍曹爽闢為掾。遷黃門侍郎。尋為廷尉正。歷文帝安東司馬。遷散騎常侍。轉尚書。延熙初。遷尚書僕射。封濟川侯。武帝受禪。加左光祿大夫。封鉅鹿郡公。尋為司空。泰始七年卒。年四十八。有集三卷。〉

【大蠟詩】

　　日躔星紀。大呂司辰。玄象改次。庶眾更新。歲事告成。八蠟報勤。告成伊何。年豐物阜。豐禋孝祀。介茲萬祜。報勤伊何。農功是歸。穆穆我后。騖茲蒸黎。宣力菑畝。沾體暴肌。飲響清祀。四方來綏。充牣郊甸。鱗集京師。交錯留遷。紛葩相追。摻袂成幕。連衽成帷。有肉如丘。有酒如泉。有餚如林。有貨如山。率土同歡。和氣來臻。祥風葉順。降祉自天。方隅清謐。嘉祚日延。與民優遊。享壽萬年。（○《類聚》五。詩尼二十三。又《初學記》四、古文苑八所引缺肌一韻。《御覽》三十三引淵、山二韻。）

【新詩】

　　姬文發號令。哀窮先令賤。齊景吐德音。益治一國半。（注曰：齊景在外壽宮。見長年負薪而飢色。凄然傷心。命吏養焉。晏子聞之。再拜而賀曰：君吐此音。益治國半也。○《書鈔》三十九。）

【新詩】

　　渴者易為飲。飢者易為食。方丈日在前（○《書鈔》四十三。）

　　成公綏

　　〈綏。字子安。東郡白馬人。仕魏為博士。歷祕書郎。遷中書郎。晉泰始九年卒。年四十三。有集十捲。〉

【中宮詩二首】

　　殷湯令妃。有莘之女。仁教內修。度義以處。清謐後宮。九嬪有序。尹為媵臣。遂作元輔。（《詩紀》雲。周詩逸軌作賢明誦。○《類聚》十五作成公綏詩。《詩紀》二十一。）

　　天地不獨立。造化由陰陽。乾坤垂復載。日月曜重光。治國先家道。立教起閨房。二妃濟有虞。三母隆周王。塗山興大禹。有莘佐成湯。齊晉霸諸侯。皆賴姬與姜。關雎思賢妃。此言安可忘。（○《初學記》十。《類聚》十五作作成公綏詩。《詩紀》二十一。又鳴沙石室古籍業殘類書殘卷、萬花谷后八並無題。）

【仙詩】〖廣《文選》作游仙詩。《詩紀》同。〗

　　盛年無幾時。奄忽行欲老。那得赤松子。從學度世道。西入華陰山。求得神芝草。珠玉猶戴土，何惜千金寶。但願壽無窮。與君長相保。（《類聚》七十八。廣《文選》九，寺紀二十一。）

【詩】〖廣《文選》作行詩。《詩紀》同。又注。一作途中作。〗

　　洋洋熊耳流。巍巍伊闕山。高岡碣崔嵬。雙阜夾長川。素石何磷磷。水禽浮翩翩。遠涉許潁路。顧思邈綿綿。鬱陶懷所親。引領情緬然。（○《類聚》二十七。廣《文選》十。《詩紀》二十一。）

【五言詩】

　　誰謂鬼無知。杜伯射宣王。（○《水經注》渭水注。）

　　皇甫謐

　　〈謐。字士安。安定朝那人。自號玄晏先生。晉受禪。舉賢良方正。咸寧初，征太子中庶了、議郎、著作郎等。並不應。太康三年卒。年六十八。所著有《帝王世紀》十捲、年曆六卷、《高士傳》六卷、《逸士傳》一卷、《列女傳》六卷、玄晏春秋三卷、集二卷。〉

【女怨詩】

　　婚禮既定。婚禮臨成。施衿結帨。三命丁寧。（○《書鈔》八十四。《初學記》十四。《詩紀》二十三。）

【詩】

　　□輪迴路。驂服□半。駟車遠馳。仆陳交亂。棄我舊廬。爰適他館。（○《書鈔》八十四。○逯案。《書鈔》在此詩在婚禮部。次前詩之後。當亦女怨詩逸句。）

　　辛曠

　　〈曠。安定人。〉

【贈皇甫謐詩】

　　顒顒朝士。亦孔其依。莫不遲想。載渴載飢。我弓我旄。禮亦無違。企望高岡。來儀來歸。其歸伊何。與帝同心。明明天子。如日之臨。臨照四方。探頤幽深。山無逸民。水無潛鱗。爰彼九皋。克量德音。茂哉先生。皇實是欽。（○《類聚》三十六。《詩紀》三十。）

　　賈充

　　〈充。字公閭。平陽襄陵人。仕魏為中郎將。晉受禪。封魯郡公。遷尚書令。轉司空、太尉。太康三年卒。年六十六。有集五卷。〉

【與妻李夫人聯句】〖一雲定情聯句。〗

　　〖《晉書》曰：充初娶李豐女。淑美有才行。豐被誅。李氏坐流徙。復娶郭配女。即廣城君。后李以赦得還。帝特詔充置左右夫人。郭怒不許。充乃為李築室于永年裡。而不往來。李名婉。字淑文。郭名槐。一雲名玉璜。〗

　　室中是阿誰。嘆息聲正悲。嘆息亦何為。但恐大義虧。大義同膠漆。匪石心不移。人誰不慮終。日月有合離。我心子所達。子心我所知。若能不食言。與君同所宜。（李○古詩類苑六十八。《詩紀》二十三。）

　　薛瑩

　　〈瑩。字道言。綜子。吳皓時。歷任選曹尚書、左國史。入晉為散騎常侍。太康三年卒。有集三卷。〉

【獻詩】

　　〖吳志曰：建衡三年。孫皓追嘆瑩父綜遺文。且命瑩繼作。瑩獻《詩》曰：〗

　　惟臣之先。昔仕于漢。奕世綿綿。頗涉台觀。暨臣父綜。遭時之難。卯金失御。邦家毀亂。適茲我土。庶存孑遺。天啟其心。東南是歸。厥初流隸。困於蠻垂。大皇開基。恩德遠施。特蒙招命。拯擢泥污。釋放巾褐。受職剖符。作守合浦。在海之隅。遷入京輦。遂升極樞。枯瘁更榮。絕統復紀。自微而顯。非願之始。亦惟寵遇。心存足止。重值文皇。建號東宮。乃作少傅。光華益隆。明明聖嗣。至德謙崇。禮遇兼加。惟渥惟豐。

　　哀哀先臣。念竭其忠。洪恩未報。委世以終。嗟臣蔑賤。惟昆及弟。幸生幸育。托綜遺體。過庭既訓。頑蔽難啟。堂構弗克。志存耦耕。豈悟聖朝。仁澤流盈。追錄先臣。愍共無成。是濟是拔。被以殊榮。珝忝千里。受命南征。旌旗備物。金革揚聲。及臣斯陋。實暗實微。既顯前軌。人物之機。復傅東宮。繼世荷輝。才不逮先。是忝是違。干德博好。文雅是貴。追悼亡臣。冀存遺類。如何愚胤。曾無仿佛。瞻彼舊寵。顧此頑虛。孰能忍愧。臣實與居。夙夜反側。克民自論。父子兄弟。累世蒙恩。死惟結草。生誓殺身。雖則灰隕。無報萬分。（○《三國志》薛瑩傳。《詩紀》二十。）

【答華永先詩】

　　桴鼓常在側。筆研永欲捐。卷帙不復開。干戈以為權。（○《御覽》三百二十八。）

　　棘據

　　〈據。字道諺。潁川長社人。辟大將軍府。出為山陽令。遷尚書郎。賈充伐吳。請為從事中郎。軍還。徙黃門侍郎、冀州刺史、太子中庶子。太康中卒。年五十餘。有集二卷。〉

【答阮得猷詩】

　　友朋顧之。貽我良箴。玩之無斁。終詠斯音。燕鼎在舟。雖重不沈。庶憑嘉謨。高跡可尋。（○《類聚》三十二。《詩紀》二十三。）

【雜詩】

　　吳寇未殄滅。亂象侵邊疆。天子命上宰。作蕃于漢陽。開國建元士。玉帛聘賢良。予非荊山璞。謬登和氏場。羊質服虎文。燕翼假鳳翔。既懼非所任。怨彼南路長。千里既悠邈。路次限關梁。僕夫罷遠涉。車馬困山岡。深谷下無底。高嚴暨穹蒼。豐草停滋潤。霧露沾衣裳。玄林結陰氣。不風自寒涼。顧瞻情感切。惻愴心哀傷。士生則懸弧。有事在四方。安得恆逍遙。端坐守閨房。引義割外情。內感實難忘。（○《文選》二十九。《詩紀》二十三。）

【詩】〖《詩紀》作遊覽。〗

　　矯足登雲閣。相伴步九華。徙倚憑高山。仰攀桂樹柯。延首觀神州。回睛盻曲阿。芳林挺修干。一歲再三花。何以濟不朽。噓吸漱朝霞。重岩吐神溜。傾觴挹涌波。恢恢大道間。人事足為多。（○《類聚》二十八。廣《文選》九。《詩紀》二十三。又韻補九引阿、花二韻。）

【詩】

　　有鳳適南中。終日無歡娛。自怨酲桐遠。行飛棲桑榆。舊迅振長翼。俯仰向天衢。簫韶逝無聞。朝陽不可須。（○《類聚》九十。《詩紀》二十三。）

【詩】

　　金玉有本質。焉能不堅剛。惟在遠爐灰。幽居永潛藏。（○《初學記》二十七。）

【詩】

　　騏驥伏吳坂。不與伯樂俱。駑馬同銜勒。豈得獨卓殊。（○《御覽》三百五十八。）

【詩】

　　下窺幽谷底。窈窕一何深。魚動起重淵。鳥驚奮高林。（○觀林詩話。）

【五言詩】

　　涼風動玄帳。明月皎素輝。（○《書鈔》百三十一。）

【詩】

　　真偽各有分。駑驥不齊鑣。（○《御覽》三百五十八。）

　　王浚

　　〈浚。字士治。弘農湖人。初辟河東從事。歷益州刺史。平吳有功。封襄陽縣侯。遷鎮軍大將軍。太康六年卒。年八十。有集二卷。〉

【祖道應令詩】

　　侯誰在矣。東宮詵詵。曰保曰傅。弘道維新。前疑協衡。顧問翼輪。豈伊張仲。專美前津。渙乎唐德。欽在四鄰。齊軌上頁。永垂清塵。（○《類聚》二十九。《詩紀》二十三。）

【平吳詩】

　　茫茫禹跡。九域乃賓。庶士交正。無思不順。（○韻補四。）

　　馬怠其衡。車曳其輪。飛龍造造。天命有晉。（○同上）

　　荀勖

　　〈勖。字公曾。潁川潁陰人。仕魏為大將軍曹爽掾。轉驃騎將軍司馬懿從事中郎。遷廷尉正。參大將軍司馬昭軍事。賜爵關內侯。進侍中。封安陽子。武帝受禪。改封濟北郡侯。拜中書監。領著作。進光祿大夫、尚書令。太康十年卒。有集三卷。〉

【從武帝華林園宴詩】〖二章〗

　　習習春陽。帝出乎震。天施地生。以應仲春。思文聖皇。順時秉仁。欽若靈則。飲御嘉賓。洪恩普暢。慶乃眾臣。

　　其慶惟何。錫以帝祉。肆覲群后。有客戾止。外納要荒。內延卿士。簫管詠德。八音咸理。凱樂飲酒。莫不宴喜。（○《類聚》三十九。廣《文選》九作晉武帝華林園詩。《初學記》十四。《詩紀》二十一。）

【三月三日從華林園詩】

　　清節中季春。姑洗通滯塞。玉輅扶淥池。臨川盪苛慝。（○《初學記》四。《詩紀》四十。○逯案。此與上篇當為同時之作。蓋一用四言。一用五言也。）

　　王銓

　　〈銓。陳郡陳人。太康中為博望令。〉

【為兩足虎作歌詩】

　　〖王隱《晉書》曰：中宗召問王隱曰：荊州送兩足虎。其欲何為也。隱曰：謹案先臣銓傳。太康時獻兩足虎。因作歌詩云雲以諷。銓意以晉金行也。金在西方。其獸為虎。虎有四足。猶國有四方。無半勢而又見獲。將有懷、愍之禍也。〗

　　般般白虎。觀釁荊楚。孫吳不逞。金皇赫怒。（○開元占經百十六、梅鼎祚西晉文紀並引王隱《晉書》。）

　　武形有虧。金獸失儀。聖主應天。斯異何為。（○《晉書》五行志。○逯案。五行志曰：太康六年。南陽獻兩足猛獸。此毛蟲之孽也。識者為其文曰云云。嚴可均全晉文即據以編入闕名卷中。考開元占經引王隱《晉書》。王銓為兩足虎作歌詩。而梅鼎祚所引王隱《晉書》則雲。太康六年。荊州送兩足虎。時尚書郎索靖議稱半虎。博令王鈐為文。據般般白虎四句。武形有虧四句均王銓歌詩逸語。稱為文者。乃歌詩之簡耳。王鈐乃王銓之誤。武形之武乃虎字。因避唐諱改武也。）

　　夏侯湛

　　〈湛。字孝若。譙國譙人。文章宏富。善稱新詞。泰始中。舉賢良方正。拜郎中。選補太子舍人。轉尚書郎。出為野王令。除中書侍郎。出為南陽相。遷太子仆。惠帝即位。為散騎常侍。元康初卒。年四十九。有新論十捲、集十捲。〉

【周詩】

　　〖敘曰：周詩者。南垓、白華、華黍、由庚、崇丘、由儀六篇。有其義而亡其辭。湛續其亡。故雲周詩也。（《世說》曰：夏侯湛作周詩成。示潘安仁。安仁曰：此非徒溫雅。乃別見孝悌之性。潘因此遂作家風詩。）〗

　　既殷斯虔。仰說洪恩。夕定晨省。奉朝侍昏。宵中告退。雞鳴在門。孳孳恭誨。夙夜是敦。（○《世說》新語文學篇注。《詩紀》三十。）

【山路吟】

　　夙駕兮待明。陟山路兮遐征。冒晨朝兮入大谷。道逶迤兮嵐氣清。攬轡兮抑馬。踟躕兮曠野。曠野兮遼落。崇岳兮嵬崿。丘陵兮連離。卉木兮交錯。淥水兮長流。驚濤兮拂石。（○《類聚》七。《詩紀》三十。）

【江上泛歌】

　　悠悠兮遠征。倏倏兮暨南荊。南荊兮臨長江。臨長江兮討不庭。江水兮浩浩。長流兮萬里。洪浪兮雲轉。陽侯兮賓士起。驚翼兮垂天。鯨魚兮岳跱。縻蕪紛兮被皋陸。修竹郁兮醫崖趾。望江之南兮遨目桂林。桂林蓊鬱兮鵾雞揚音。凌波兮願濟。舟楫不具兮江水深。沈嗟回盻于北夏。何歸軫之難尋。（○《類聚》八。《詩紀》三十。）

【離親詠】

　　剖符兮南荊。辭親兮遐征。發軔兮皇京。夕臻兮泉亭。撫首兮內顧。按轡兮安步。仰戀兮后塗。俯嘆兮前路。既感物以永思兮。且歸身乎懷抱。苟違親以從利兮。匪曾閔之攸寶。視微榮之瑣瑣兮。知吾志之愈小。獨申愧於一心兮。慚報德之彌少。（○《類聚》二十。《詩紀》三十。）

【長夜謠】

　　日暮兮初晴。天灼灼兮遐清。披雲兮歸山。垂景兮照庭。列宿兮皎皎。星稀兮月明。亭檐隅以逍遙兮盻太虛以仰觀。望閶闔之昭晰兮麗紫微之暉煥。（○《類聚》十九。《詩紀》三十。）

【寒苦謠】

　　惟立冬之初夜。天慘懍以降寒。霜皚皚怪被庭。冰溏瀩于井干。草槭槭以疏葉。木蕭蕭以零殘。松隕葉于翠條。竹摧柯于綠竿。（○《類聚》五。《詩紀》三十。）

【春可樂】

　　春可樂兮樂東作之良時。嘉新田之啟萊。悅中疇之發菑。桑冉冉以奮條。麥遂遂以揚秀。澤苗醫渚。原卉耀阜。春可樂兮樂崇陸之可娛。登夷岡以回眺。超矯駕乎山隅。春可樂兮綴雜華以為蓋。集繁蕤以飾裳。散風衣之馥氣。納戢懷之潛芳。鸚交交以弄音。翠翾翾以輕翔。招君子以偕樂。攜叔人以微行。（○《類聚》三。又《初學記》三引裳一韻。《御覽》五十六引娛、嵎二韻。）

　　援若流之綠芰。（○《初學記》三。）

　　進櫻桃于玉盤。（○《御覽》九百六十九。）

【秋可哀】

　　秋可哀兮哀秋日之蕭條。火回景以西流。天既清而氣高。壤含素霜。山結玄霄。月延路以增夜。日遷行以收暉。屏絺綌于笥匣。納綸縞以授衣。秋可哀兮哀新物之陳蕪。綢筱朔以斂稀。密葉槭以損疏。雁擢翼于太清。燕蟠形乎榛墟。秋可哀兮良夜之遙長。月醫醫以隱雲。星朧朧以投光。映前軒之疏幌。照后帷之閑房。拊輕衾而不寐。臨虛檻而褰裳。感時邁以興思。情愴愴以含傷。（○《類聚》三。又《初學記》三引光、房二韻。）

　　秋可哀兮哀南畝之菜（當作萊。）荒。既采蕭于大陸兮又刈蘭乎崇岡。（○《御覽》五十六。）

【秋夕哀】

　　秋夕兮遙長。哀心兮永傷。結帷兮中字。屣履兮閑房。聽蟋蟀之潛鳴。睹游雁之雲翔。尋修廡之飛檐。覽明月之流光。木蕭蕭以被風。階縞縞以受霜。玉機兮環轉。四運兮驟遷。銜恤兮迄今。忽將兮涉年。日往兮哀深。歲暮兮思繁。（○《類聚》三。又《初學記》三作秋可哀詩。引傷、霜二韻。）

【征邁辭】

　　上伊關兮臨川。撫駿馬兮授鞍。中衢兮載嘆。斂鞚兮盤桓。（○《御覽》三百五十八。）

　　王濟

　　〈濟。字武子。太原晉陽人。武帝時尚常山公主。起家中書郎。遷侍中。終於太僕。有集二卷。〉

【平吳后三月三日華林園詩】

　　蠢爾長蛇。薦食江汜。我皇神武。泛舟萬里。迅雷電邁。弗及掩耳。思樂華林。薄采其蘭。皇居偉則。芳園巨觀。仁以山悅。水為智歡。清池流爵。秘樂通玄。修罾灑鱗。大庖妙饌。物以時序。情以化宣。終溫且克。有肅初筵。嘉賓在茲。千祿永年。（《類聚》四引泛、里、耳、蘭、觀、歡、玄、宣八韻。《初學記》十四作王濟從事華林園詩。引饌、宣、筵、年四韻。廣《文選》八作華林園詩。引泛、里、耳、蘭、觀、歡、玄、宣八韻。《詩紀》二十三。）

【從事華林詩】

　　鬱郁華林。奕奕疏圃。燕彼群后。鬱郁有序。（○《書鈔》八十二。○逯案。《初學記》引上詩作從事華林園詩。此四句蓋上詩佚文。）

【詩】

　　于顯我王。緝乘斯民。俊明有德。嚴恭惟寅。（○魏書三十六李順傳附騫傳釋情賦注引王武子詩。）

【答何劭詩】

　　計終收遐致。發軌將先起。（○《文選》二十三拜陵廟詩注。）

　　孫楚

　　〈楚。字子荊。太原中都人。歷任著作佐郎、石苞驃騎參軍。後為扶風王駿征西參軍。轉梁令。遷衛軍司馬。惠帝初為馮翊太守。元康三年卒。有集十二卷。〉

【答弘農故吏民詩】

　　昔我先侯。邁德垂化。康哉之詠。實由良佐。惟余忝辱。弗克負荷。每歷貴邦。仰瞻泰華。追慕先軌。感想哀嗟。詵詵臣故。爰及群士。皓首老成。率彼邑里。闡崇高義。長幼以齒。（○《類聚》二十九。《詩紀》三十。）

【除婦服詩】

　　〖集雲。婦胡母氏也。《世說》曰：孫子荊除婦服。作詩以示王武子。王曰：未知文生於情。情生於文。覽之凄然。增伉儷之重。〗

　　時邁不停。日月電流。神爽登遐。忽已一周。禮制有敘。告除靈丘。臨祠感痛。中心若抽。（○《世說》新語文學篇注。《詩紀》三十。）

【太僕座上詩】

　　朝欽厥庸。出尹京畿。回受太僕。四牡騑騑。綠耳盈箱。翠華葳蕤。勛齊庭實。增國之暉。（○《初學記》十二。《詩紀》三十。）

【會王侍中座上詩】

　　顯允君子。時惟英邵。玄貂左移。華蟬增曜。（○《御覽》六百八十八。）

【祖道詩】

　　仰天惟龍。御地以驥。利有攸往。不期而至。（○《初學記》五。《詩紀》三十。）

【征西官屬送于陟陽候作詩】

　　晨風飄歧路。零雨被秋草。傾城遠追送。餞我千里道。三命皆有極。咄嗟安可保。莫大於殤子。彭聃猶為天。吉凶如糾纆。憂喜相紛繞。天地為我壚。萬物一何小。達人垂大觀。誡此苦不早。乖離即長衢。惆悵盈懷抱。孰能察其心。鑒之以蒼昊。齊契在今朝。守之與偕老。（○《文選》二十。日本延喜十三年刻《文選》殘頁。文章正宗二十九。《詩紀》三十。又《類聚》二十九作征西官屬送別詩。引草、道、抱三韻。《初學記》十八作征西官屬於陟陽候祖道詩。引草、道二韻。苕溪漁隱業話二引保一韻。）

【之馮翊祖道詩】

　　舉翮撫三秦。抗我千里目。念當隔山河。執觴懷慘毒。（○《初學記》十八。《詩紀》三十。）

【出歌】

　　茱萸出芳樹顛。鯉魚出洛水泉。白鹽出河東。美豉（《御覽》作鼓。）出魯淵。薑桂茶荈出巴蜀。椒橘木蘭出高山。蓼蘇出溝渠。精出中田。（○陸羽茶經下作孫楚歌。《御覽》八百六十七。）

　　董京

　　〈京。字威輦。不知何郡人。初與隴西計吏俱至洛陽。被發而行。逍遙吟詠。常宿白社中。時乞於市。后數年遁去。莫知所之。〉

【詩二首】

　　〖《晉書》曰：京既遁去。于其寢處。有詩二篇。〗

　　幹道剛簡。坤體敦密。茫茫太素。是則是述。末世流奔。以文代質。悠悠世目。孰知其實。逝將去此至虛。歸此自然之室。（○《晉書》本傳。《御覽》五百二引王隱《晉書》。《詩紀》三十。）

　　孔子不遇。時彼感麟。麟乎麟。胡不遁世以存真。（○《晉書》本傳。《詩紀》三十。）

【答孫楚詩】

　　〖《晉書》曰：京在洛陽。孫楚時為著作郎。數就社中與京語。遂載與俱歸。京不肯坐。楚貽之《書》曰：今堯舜之民。胡為懷道迷邦。京答之以詩。〗

　　周道斁兮頌聲沒。夏政衰兮五常汨。便便君子。顧望而逝。洋洋乎滿目。而作者七。豈不樂天地之化也。哀哉乎時之不可與。對之以獨處。無娛我以為歡。清流可飲。至道可餐。何為棲棲。自使疲單。魚懸獸檻。鄙夫知之。夫古之至人。藏器于靈。縕袍不能令暖。軒冕不能令榮。動如川之流。靜如川之渟。鸚鵡能言。泗濱浮磬。眾人所玩。豈合物情。玄鳥紆幕。萬世而不悟。以我觀之。乃明其故。焉知不有達人。深穆其度。亦將窺我。顰顣而去。萬物皆賤。惟人為貴。動以九州為狹。靜以環堵為大。（○《晉書》本傳。《詩紀》三十。）

晉詩卷三

　　傅咸

　　〈咸。字長虞。玄子。泰始末。拜太子洗馬。累遷尚書右丞。出為冀州刺史。元康初。遷御史中丞。再為本州中正。以議郎長兼司隸校尉。元康四年卒。年五十六。有集三十捲。〉

【孝經詩二章】

　　（《詩紀》雲。春秋正義曰：傅咸七經詩。王羲之寫。今所存者六經耳。）

　　立身行道。始於事親。上下無怨。不惡於人。孝無終始。不離其身。三者備矣。以臨其民。

　　以孝事君。不離令名。進思盡忠。義則不爭。匡救其惡。災害不生。孝悌之至。通於神明。（○《類聚》五十五。《初學記》二十一。《詩紀》二十二。）

【《論語》詩（二章）】

　　守死善道。磨而不磷。直哉史魚。可謂大臣。見危授命。能致其身。

　　克己復禮。學優則仕。富貴在天。為仁由己。以道事君。死而後已。（○《類聚》五十五。《初學記》二十一。《詩紀》二十二。）

【毛詩詩（二章）】



　　無將大車。維塵冥冥。濟濟多士。文王以寧。顯允君子。太猷是經。

　　聿修厥德。令終有俶。勉爾遁思。我言維服。盜言孔甘。其何能淑。讒人岡極。有靦面目。（○《類聚》五十五。《初學記》二十一。《詩紀》二十二。）

【《周易》詩】

　　皋以自牧。謙而益光。進德修業。既有典常。暉光日新。照于四方。小人勿用。君子道長。（○《類聚》五十五。《初學記》二十一。《詩紀》二十二。）

【周官詩（二章）】

　　惟王建國。設官分職。進賢興功。取諸易直。除其不蠲。無敢反側。以德詔爵。允臻其極。

　　辨其可任。以告于正。掌其戒禁。治其政令。各修乃職。以聽王命。（○《類聚》五十五。《初學記》二十一。《詩紀》二十二。）

【《左傳》詩】

　　（《詩紀》雲。前四首藝文《類聚》各分二章。此首藝文不載。以例考之。亦當爾也。）

　　事君之禮。敢不盡情。敬奉德義。樹之風聲。昭德塞違。不殞其名。死而利國。以為已榮。茲心不爽。忠而能力。不為利諂。古之遺直。威黜不端。勿使能植。（○《初學記》二十一。《詩紀》二十二。）

【與尚書同僚詩】

　　非望之寵。謬加於己。猥授非據。奄司萬里。煌煌朱軒。服驥驂騄。曄曄初星。肅肅臣僕。暉光顯赫。眾目所屬。斯之弗稱。匪榮伊辱。質弱尚父。受任鷹揚。德非樊仲。王命是將。百城或違。無能有匡。一州之矜。將弛其綱。得意忘言。言在意后。夫惟神交。可以長久。我心之孚。有盈于缶。與子偕老。豈曰執手。出司萬里。牧彼朔濱。服冕乘軒。六轡既均。威風先邁。百城肅震。（○《類聚》三十一。廣《文選》十。《詩紀》二十二。）

【贈褚武良詩】

　　爰暨于褚。惟晉之禎。肇振鳳翼。羽儀上京。聿作喉舌。納言紫庭。光贊帝道。敷皇之明。方任之重。實在江揚。乃授旄鉞。宣曜威靈。悠悠遐邁。東夏於征。（○《類聚》三十一。廣《文選》十。《詩紀》二十二。）

【贈崔伏二郎詩】

　　英妙之選。二生之授。顒顒兩城。歡德之茂。君子所居。九夷非陋。無狹百里。而不垂復。人之好我。贈我清詩。無法我周行。心與道期。誠發自中。義形於辭。古人辭讜。豈不爾思。（○《類聚》三十一。廣《文選》十。《詩紀》二十二。）

【答潘尼詩（並序）】

　　司州秀才潘正叔。識通才高。以文學溫雅為博士。余性直。而處清論褒貶之任。作詩以見規。雖褒飾之舉。非所敢聞。而斐粲之辭。良可樂也。答之雖不足以相酬報。所渭蓋各言志也，貽我妙文。繁春之榮，匪榮斯尚。乃新其聲。吉甫作頌。有馥其馨。實由樊仲。其德克明。授此瓦礫。廁彼瑤瓊。貺非其喻。聞寵若驚。（○《類聚》三十一。廣《文選》一。《詩紀》二十二。）

【答欒弘詩（並序）】

　　安樂令欒弘。太傅鉅平侯羊公辟未就而公薨。后應司州之命。舉秀才。博文通濟之士。余失和于府。當換為護軍司馬。賦詩見贈。答之云爾。

　　鉅平作宰。是貴是欽。弓旌仍招。嘉命胥尋。鸞鳳養儀。戢翼幽林。未附雅調。以和韶音。鉅平遐逝。厲志彌深。肅肅京司。清風裁邁。乃延群彥。龍集鳳會。亦既斯降。萬里有賴。聲發響應。好結傾蓋。（○《類聚》三十一。《詩紀》二十二。）

【贈建平太守李叔龍詩】

　　弘道興化。實在良守。悠悠建平。皇澤未流。朝選于眾。乃子之授。南荊注望。心乎克副。（○《類聚》三十一。《詩紀》二十二。又韻補四作傅玄。引守、流、授三韻。）

【贈何劭王濟詩（並序）】

　　朗陵公何敬祖。咸之從內兄。國子祭酒王武子。咸從姑之外孫也。並以明德見重於世。咸親之重之。情猶同生。我則師友。何公既登侍中。武子俄而亦作。二賢相得甚歡。咸亦慶之。然自限暗劣。雖願其繾綣。而從之末由。歷試無效。且有家艱。心存目替。賦詩申懷以貽之。

　　日月光太清。列宿曜紫微。赫赫大晉朝。明明辟皇闈。吾兄既鳳翔。王子亦龍飛。雙鸞游蘭渚。二離揚清暉。攜手升玉階。並坐侍丹帷。金璫綴惠文。煌煌發令姿。斯榮非攸庶。繾綣情所希。豈不企高蹤。麟趾邈難追。臨川靡芳餌。何為守空坻。槁葉待風飄。逝將與君違。違君能無戀。屍素當言歸。歸身蓬蓽廬。樂道以忘飢。進則無雲補。退則恤其私。但願隆弘美。王度日清夷。（○《文選》二十五。《初學記》十二。《詩紀》二十二。又《御覽》二百十九此序及飛、輝二韻。）

【詩並序】

　　楊駿就吾索《詩》雲：茅文通相說。文動為規藏可盡送。便作此詩。欲其有悟。然猶有慮。以示文通曰：得無作唯此白鶴直為罵可。君此遠有文義。故欲令兄見之。唯此白鶴者。良冀臨池。而中有鶴白令子崔瑋為賦。指以罵冀。遂並文與駿。寂然雲不知多務不省也。將如搔膇。自無覺也。《詩》曰：

　　肅肅商風起。悄悄心自悲。圓圓三五月。皎皎曜清暉今昔一何盛。氛氳自消微。微黃黃及華。飄搖隨風飛。（○鳴沙石室佚書修文殿《御覽》。又《御覽》四引輝一韻。○逯案。序、詩皆有訛誤。）

【贈太尉司馬虞顯機詩】

　　帝崇元淑。妙選其屬。命子是佐。增袞之縟。（○《類聚》三十一。《詩紀》二十二。）

【愁霖詩】

　　舉足沒泥濘。市道無行車。蘭桂賤朽腐。柴粟貴明珠。（○《御覽》十一。《詩紀》二十二。）

【詩】

　　零露浚江海。飛塵崇山嶽。過謬佐台輔。安能任鼎餗。（○《初學記》二。《詩紀》二十二。）

【贈郭泰機詩（並序）】

　　河南郭泰機。寒素後門之士。不知余無能為益。以詩見激切可施用之才。而況沉淪不能自拔於世。余雖心知之而未如之何。此屈非復文辭所了。故直戲以答其《詩》雲：

　　素絲豈不潔。寒女難為容。（○《文選》二十五答傅咸詩注。）

　　貧寒猶手拙。操杼安能工。（○同上）

【詩】

　　淫雨彌旬日。河流若奔渠。（○《書鈔》百五十一。○逯案。此當是愁霖詩佚句。）

　　春敷和氣百鳥鳴。（○《書鈔》百五十四。）

　　郭泰機

　　〈泰機。河南人。寒素後門之士。〉

【答傅咸詩】

　　皦皦白素絲。織為寒女衣。寒女雖妙巧。不得秉杼機。天寒知運速。況復雁南飛。衣工秉刀尺。棄我忽若遺。人不取諸身。世事焉所希。況復已朝餐。曷由知我飢。（○《文選》二十五。《詩紀》三十。又草堂詩箋六自京詩注引衣、機二韻。三十二引衣、遺二韻。）

　　張華

　　〈華。字茂先。范陽方城人。仕魏為太常博士。除著作佐郎。遷長史。兼中書郎。晉受禪。拜黃門侍郎。封關內侯。遷中書令。轉度支尚書。吳平。進封廣武縣侯。出為幽州都督。領護烏桓校尉、安北將軍。惠帝即位。為太子少傅。拜右光祿大夫、侍中、中書監。封壯武郡公。元康六年。拜司空。為趙王倫所殺。有博物志十捲、集十捲。〉

【門有車馬客行】

　　門有車馬客。問君何鄉士。捷步往相訊。果是舊鄰里。語昔有故悲。論今無新喜。清晨相訪慰。日暮不能已。詞端競未究。忽唱分途始。前悲尚未弭。后憂方復起。（○《類聚》四十一。《詩紀》二十一。○逯案。《樂府詩集》四十載鮑照門有車馬客行一首。與此全同而又多六句。文義較為完整。且鮑照本集亦載之。則此當是鮑詩逸篇。）

【輕薄篇】

　　末世多輕薄。驕代好浮華。志意既放逸。貲財亦豐奢。被服極纖麗。餚膳盡柔嘉。童僕餘粱肉。婢妾蹈綾羅。文軒樹羽蓋。乘馬鳴玉珂。橫簪刻玳瑁。長鞭錯象牙。足下金鑮履。手中雙莫耶。賓從煥絡繹。侍御何芬葩。朝與金張期。暮宿許史家。甲第面長街。朱門赫嵯峨。蒼梧竹葉清。宜城九醞醝。浮醪隨觴轉。素蟻自跳波。美女興齊趙。妍唱出西巴。一顧傾城國。千金寧足多。北里獻奇舞。大陵奏名歌。新聲逾激楚。妙妓絕陽阿。玄鶴降浮雲。鱏魚躍中河。墨翟且停車。展季猶咨嗟。淳於前行酒。雍門坐相和。孟公結重關。賓客不得蹉。三雅來何遲。耳熱眼中花。盤案互交錯。坐席咸喧嘩。簪珥咸墮落。冠冕皆傾邪。酣飲終日夜。明燈繼朝霞。絕纓尚不尢。安能復顧他。留連彌信宿。此歡難可過。人生若浮寄。年時忽蹉跎。促促朝露期。榮樂遽幾何。念此腸中悲。涕下自滂沱。但畏執法吏。禮防且切磋。（○《樂府詩集》六十七。廣《文選》十三。《詩紀》二十一。又《書鈔》百三十六引華、耶二韻。《初學記》十五引巴、多二韻。歌、阿二韻。《御覽》三百五十九引珂、牙二韻。《書鈔》百六引歌一韻。百四十八引醝一韻。《文選》三十五七命注引酒一韻。《御覽》六百九十七引耶一韻。又《書鈔》百二十六、草堂詩箋三十九送顧詩注、《御覽》三百五十九引珂一韻。《書鈔》百二十六、《初學記》二十二引牙一韻。）

【遊俠篇】

　　翩翩四公子。濁世稱賢名。龍虎相交爭。七國並抗衡。食客三千餘。門下多豪英。遊說朝夕至。辯士自縱橫。孟嘗東出關。濟身由雞鳴。信陵西反魏。

　　秦人不窺兵。趙勝南詛楚。乃與毛遂行。黃歇北適秦。太子還入荊。美哉遊俠士。何以尚四卿。我則異於是。好古師老彭。（○《樂府詩集》六十七。廣《文選》十三。《詩紀》二十一。又《類聚》三十三引明、英、橫、鳴、強、行、荊七韻。韻補二引鳴疆二韻。）

【博陵王宮俠曲二首】

　　俠客樂幽險。築室窮山陰。獠獵野獸稀。施綱川無禽。歲慕饑寒至。慷慨頓足吟。窮令壯士激。安能懷苦心。干將坐自□。繁弱控餘音。耕佃窮淵陂。種粟著劍鐔。收秋狹路間。一擊重千金。棲遲熊羆穴。容與虎豹林。身在法令外。縱逸常不禁。（○《樂府詩集》六十七。又《類聚》三十三引陰、林二韻。《御覽》四百七十三引陰、禽二韻。）

　　雄兒任氣俠。聲蓋少年場。借友行報怨。殺人租市旁。吳刀鳴手中。利劍嚴秋霜。腰間叉素戟。手持白頭鑲。騰超如激電。迴旋如流光。奮擊當手決。交屍自縱橫。寧為殤鬼雄。義不入圜牆。生從命子游。死聞俠骨香。身沒心不征。勇氣加四方。（○《樂府詩集》六十七。《詩紀》二十一。又《書鈔》百二十三引場、霜二韻。《類聚》三十三引場、傍、霜、光、香、方六韻。《御覽》四百七十三引場、旁、鑲三韻。○《類聚》聯為一首。）

【遊獵篇】

　　歲暮凝霜結。堅冰沍幽泉。厲風盪原隰。浮雲蔽昊天。玄雲晻合。素雪紛連翩。鷹隼始擊鷙。虞人獻時鮮。嚴駕鳴儔侶。攬轡過中田。戎車方四牡。文軒馭紫燕。輿徒既整飭。容服麗且妍。武騎列重圍。前驅抗修旃。倏忽似回飈。終繹若浮煙。鼓噪山淵動。沖塵雲霧連。輕繒拂素霓。纖網蔭長川。游魚未暇竄。歸雁不得還。由基控繁弱。公差操黃間。機發應弦倒。一縱連雙肩。僵禽正狼藉。落羽何翻翻。積獲被山阜。流血丹中原。馳騁未及倦。曜靈俄移晷。結罝彌藪澤。囂聲振四鄙。鳥驚觸白刃。獸駭掛流矢。仰手接游鴻。舉足蹴犀兕。如黃批狡兔。青骹撮飛雉。鵠鷺不盡收。鳧鷖安足視。日冥徒御勞。賞勤課能否。野響會眾賓。玄酒甘且旨。燔炙播遺芳。金觴浮素蟻。珍羞墜歸雲。纖餚出淥水。四氣運不停。年時何亹亹。人生忽如寄。居世遽能幾。至人同禍福。達士等生死。榮辱渾一門。安知惡與美。游放使心狂。復車難再履。伯陽為我誡。檢跡投清軌。（○《樂府詩集》六十七。《詩紀》二十一。又《類聚》九十一、九十四並引雉、視二韻。）

【壯士篇】

　　天地相震蕩。回薄不知窮。人物稟常格。有始必有終。年時俯仰過。功名宜速崇。壯士懷憤激。安能守虛沖。乘我大宛馬。撫我繁弱弓。長劍橫九野。高冠拂玄穹。慷慨成素霓。嘯吒起清風。震響駭八荒。奮威蚋四戎。濯鱗滄海畔。馳騁大漠中。獨步聖明世。四海稱英雄。（○《樂府詩集》六十七。廣《文選》十三。《詩紀》二十一。）

【蕭史曲】

　　《詩紀》雲。藝文作張華。樂府作鮑照。然此詩詞格不類晉人。當是鮑詩也。

　　蕭史愛長年。嬴女吝童顏。火粒願排棄。霞霧好登攀。龍飛逸天路。鳳起出秦關。身去長不返。簫聲時往還。（○《類聚》七十八作詠簫史詩。《樂府詩集》五十一作鮑照。《詩紀》二十一。）

【縱橫篇】

　　蘇秦始為交。同學鬼谷先生。辯說剖毫釐。變詐入無形。巧言惑正理。人主莫不傾聽。（○《御覽》四百六十四。）

【苦寒行】

　　重纊無暖氣。輕被複空床。（○《御覽》七百七。○四部業刊本作苦行詩。無纊字。）

【真人篇】

　　朱李生東苑。甘瓜出西郊。（○《御覽》九百七十八。）

【勵志詩（九章四言）】

　　大儀斡運。天回地游。四氣鱗次。寒暑環周。星光既夕。忽焉素秋。涼風振落。熠耀宵流。吉士思秋。實感物化。日與月與。荏苒代謝。逝者如斯。曾無日夜。嗟爾庶士。胡寧自舍。

　　仁道不遐。德輶如羽。求焉斯至。眾鮮克舉。大猷玄漠。將抽厥緒。先民有作。貽我高矩。

　　雖有淑姿。放心縱逸。出般于游。居多暇日。如彼梓材。弗勤丹沐浴。雖勞朴斫。終負素質。

　　養由矯矢。獸號于林。蒲蘆縈繳。神感飛禽。末伎之妙。動物應心。研精耽道。安有幽深。

　　安心恬盪。棲志浮雲。體之以質。彪之以文。如彼南畝。力耒既勤。藨蓘致功。必有豐殷。水積成川。載瀾載清。土積成山。歊蒸郁冥。山不讓塵。川不辭盈。勉爾源。成人在始。累微以著。乃物之理。纆牽之長。實累千里。

　　復禮終明。天下歸仁。若金受礪。若泥在鈞。進德修業。輝光日新。隰朋仰慕。予亦何人。（○《文選》十九。文章正宗二十九。《詩紀》二十一。又《書鈔》百二十五引林、禽二韻。百五十三引一句。百五十四引流一韻。）

【祖道征西應詔詩】

　　赫赫大晉。奄有萬方。陶以仁化。曜以天光。二跡陝西。實在我王。內飪玉鉉。外惟鷹揚。四牡揚鑣。玄輅振綏。庶寮群后。餞飲洛湄。感離歡凄。慕德遲遲。（○《類聚》二十九。廣《文選》八。《詩紀》二十一。）

【祖道趙王應詔詩】

　　崇選穆穆。利建明德。于顯穆親。時惟我王。稟姿自然。金質玉相。光宅舊趙。作鎮冀方。休寵曲錫。備物煥彰。發軌上京。出自天邑。百寮餞行。縉紳具集。軒冕峨峨。冠蓋習習。戀德惟德。永歡弗及。（○《類聚》二十九。廣《文選》八。《詩紀》二十一。）

【太康六年三月三日後園會詩（四章）】

　　暮春地日。陽氣清明。祁祁甘雨。膏澤流盈。習習祥風。啟滯導生。禽鳥翔逸。卉木滋榮。纖條被綠。翠華含英。

　　于皇我后。欽若昊干。順時省物。言觀中園。燕及群辟。乃命乃延。合樂華池。祓濯清川。泛彼龍舟。溯游洪源。

　　朱幕雲復。列坐文茵。羽觴波騰。品物備珍。管弦繁會。變用奏新。穆穆我皇。臨下渥仁。訓以慈惠。詢納廣神。好樂無荒。化達無垠。

　　咨予微臣。荷寵明時。忝恩于外。攸攸三期。犬馬惟慕。天實為之。靈啟其願。遐願在茲。于以表情。爰著斯詩。（此章歲時雜詠有竄亂。○古今歲時雜詠十六。《詩紀》二十一。又《類聚》四、《初學記》四、《御覽》三十、廣《文選》八並引前二章。）

【詩】

　　聽朝有暇。延命群臣。冠蓋雲集。樽俎星陳。（○《書鈔》八十二。《初學記》十四。）

【上巳篇（以下五言）】

　　仁風導和氣。勾芒御昊春。姑洗應時月。元巳啟良辰。密雲蔭朝日。零雨灑微塵。飛軒游九野。置酒會眾賓。臨川懸廣幕。夾水布長茵。徘徊存往古。慷慨慕先真。朋從自遠至。童冠八九人。追好舞雩庭。擬跡洙泗濱。伶人理新樂。膳夫烹時珍。八音硼礚奏。餚俎從橫陳。妙舞起齊趙。悲歌出三秦。春醴逾九醞。冬清過十旬。盛時不努力。歲暮將何因。勉哉眾君子。茂德景日新。高飛撫鳳翼。輕舉攀龍鱗。（○古今歲時雜詠十六。《詩紀》二十一。又《書鈔》百四十八引旬一韻。百五十五引春、辰二韻。《初學記》四引清、辰、塵、賓四韻。杜公瞻編珠引秦一韻。《御覽》三十引春、辰、人、珍、旬五韻。）

【答何劭詩三首（何劭贈詩別見。）】

　　吏道何其迫。窘然坐自拘。纓緌為徽纆。文憲焉可逾。恬曠苦不足。煩促每有餘。良朋貽新詩。示我以游娛。穆如灑清風。煥若春華敷。自昔同寮寀。於今比園廬。衰疾近辱殆。庶幾並懸輿。散發重陰下。抱杖臨清渠。屬耳聽鸎鳴。流目玩鯈魚。從容養餘日。取樂於桑榆。（○《文選》二十四。文章正宗二十九。《詩紀》二十一。又《類聚》三十一引娛、敷、墟、輿、渠、魚、榆七韻。范曄文對床夜語一引敷、魚二韻。）

　　洪鈞陶萬類。大塊稟群生。明暗信異姿。靜躁亦殊形。自予及有識。志不在功名。虛恬竅所好。文學少所經。忝荷既過任。白日已西傾。道長苦智短。責重困才輕。周任有遺規。其言明且清。負乘為我戒。夕惕坐自驚。是用感嘉貺。寫心出中誠。發篇雖溫麗。無乃違其情。（○《文選》二十四。文章正宗二十九。《詩紀》二十一。）

　　駕言歸外庭。放志永棲遲。相伴步園疇。春草鬱郁滋。榮觀雖盈目。親友莫與偕。悟物增隆思。結戀慕同儕。援翰屬新詩。永歡有餘懷。（○《類聚》三十一。《詩紀》二十一。）

【情詩五首】

　　北方有佳人。端坐鼓鳴琴。終晨撫管弦。日夕不成音。憂來結不解。我思存所欽。君子尋時役。幽妾懷苦心。初為三載別。於今久滯淫。昔耶生戶牖。庭內自成陰。翔鳥鳴翠偶。草蟲相和吟。心悲易感激。俯仰淚流衿。願托晨風翼。束帶侍衣衾。（○玉台新詠二。廣《文選》九。《詩紀》二十一。又《書鈔》一百九引琴、音二韻。）

　　明月曜清景。曨光照玄墀。幽人守靜夜。回身入空帷。束帶俟將朝。廓落晨星稀。寐假交精爽。覿我佳人姿。巧笑媚歡靨。聯娟眸與眉。寤言增長嘆。凄然心獨悲。（○玉台新詠二。廣《文選》九。《詩紀》二十一。）

　　清風動帷簾。晨月嘆幽房。佳人處遐遠。蘭室無容光。襟懷擁虛景。輕衾復空床。居歡惜夜促。在戚怨宵長。拊枕獨嘯嘆。感慨心內傷。（○《文選》二十九。玉台新詠二。《詩紀》二十一。又《文選》二十一雜體詩注引房一韻。海錄碎事上引房一韻。）

　　君居北海陽。妾在江南陰。懸邈修塗遠。山川阻且深。承歡注隆愛。結分投所欽。銜恩篤守義。萬里托微心。（○玉台新詠二。《類聚》三十二。《詩紀》二十一。）

　　游目四野外。逍遙獨延佇。蘭蕙緣情渠。繁華蔭綠渚。佳人不在茲。取此欲誰與。巢居知風寒。穴處識陰雨。不曾遠別離。安知慕儔侶。（○《文選》二十九。玉台新詠二。《類聚》三十二。《詩紀》二十一。又敦煌唐寫本玉台新詠存篇末三十四字。○逯案。《詩紀》以清風、游目、北方、明月、君居等為次。今從玉台新詠。）

【感婚詩】

　　駕言游東邑。東邑紛禳禳。婚姻及良時。嫁娶避當梁。窈窕出閨女。嬿婉姬與姜。素顏發紅華。美目流清揚。韡煒眾親盛。於我猶若常。譬彼暮春草。榮華不再陽。（○《初學記》十四。《詩紀》二十一。又《御覽》百五十七引穰、梁二韻。）

【雜詩三首】

　　晷度隨天運。四時互相承。東壁正昏中。涸陰寒節升。繁霜降當夕。悲風中夜興。朱火青無光。蘭膏坐自凝。重衾無暖氣。挾纊如懷冰。伏枕終遙昔。寤言莫予應。永思慮崇替。慨然獨拊膺。（○《文選》二十九。《詩紀》二十一。又《類聚》三、《初學記》三並引承、升、興、凝、冰五韻。萬花谷后二引乘、升、興、凝、冰五韻。）

　　逍遙游春宮。容與緣池阿。白蘋齊素葉。朱草茂丹華。微風搖擺蕖若。層波動芰荷。榮彩曜中林。流馨入綺羅。王孫游不歸。修路邈以遐。誰與玩遺芳。佇立獨咨嗟。（○玉台新詠二。敦煌唐寫本玉台新詠。廣《文選》十五。《詩紀》二十一。）

　　荏苒日月運。寒暑忽流易。同好逝不存。迢迢遠離析。房櫳自來風。戶庭無行跡。蒹葭生床下。蛛蝥網四壁。懷思見不隆。感物重鬱積。游雁比翼翔。歸鴻知接翮。來哉彼君子。無然徒自隔。（○玉台新詠二。唐寫本玉台新詠。廣《文選》十五。《詩紀》二十一。）

【擬古詩】

　　〖《詩紀》雲。見藝文松類。有詩無題。古遺集雲擬古。○逯案。又見鮑照集贈馬子喬。〗

　　松生壠坂上。百尺下無枝。東南望河尾。西北隱昆崖。剛風振山籟。朋鳥夜驚離。悲涼貫年節。蔥翠恆若斯。安得草木心。不怨寒暑移。（○鮑照集六。《類聚》八十八。《詩紀》二十一。）

【游仙詩四首】

　　雲霓垂藻旒。羽袿揚輕裾。飄登清雲間。論道神皇廬。簫史登鳳音。王后吹鳴竽。守精味玄妙。逍遙無為墟。（○《類聚》七十八。《詩紀》二十一。）

　　玉佩連浮星。輕冠結朝霞。列坐王母堂。艷體餐瑤華。湘妃詠涉江。漢女奏陽阿。（○同上）

　　乘雲去中夏。隨風濟江湘。亹亹陟高陵。遂升玉巒陽。雲娥薦瓊石。神妃侍衣裳。（○同上）

　　游仙迫西極。弱水隔流沙。雲榜鼓霧柂。飄忽陵飛波。（○《書鈔》百三十八。《御覽》七百七十一。）

【贈摯仲治詩】

　　君子有逸志。棲遲于一丘。仰蔭高林茂。俯臨淥水流。恬淡養玄虛。沈精研聖猷。（○《類聚》三十一。《詩紀》二十一。）

【招隱詩二首】

　　隱士托山林。遁世以保真。連惠亮未遇。雄才屈不伸。（○《類聚》三十六。《詩紀》二十一。）

　　棲遲四野外。陸沈背當時。循名掩不著。藏器待無期。羲和策六龍。弭節越崦嵫。盛年俯仰過。忽若振輕絲。（○同上）

【荷詩】

　　荷生綠泉中。碧葉齊如規。迴風盪流霧。珠水逐條垂。照灼此金塘。藻曜君玉池。不愁世賞絕。但畏盛明移。（○《類聚》八十二。鮑照集四作學劉公幹體詩。）

【詩】

　　混沌無形氣。奚從生兩儀。元一是能分。術極焉能離。玄為誰翁子。道是誰家兒。天行自西回。日月曷東馳。（○《御覽》一。）

【詩】

　　清晨登隴首。坎



　　瞻彼崇丘。其林藹藹。植物斯高。動類斯大。周風既洽。王猷允泰。漫漫方輿。回回洪復。何類不繁。何生不茂。物極其性。人永其壽。恢恢大圓。茫茫九壤。資生仰化。於何不養。人無道夭。物極則長。（○《文選》十九。《詩紀》二十三。）

【由儀】〖由儀。萬物之生。各得其儀也。〗

　　肅肅君子。由儀率性。明明后辟。仁以為政。魚游清沼。鳥萃平林。濯鱗鼓翼。振振其音。賓寫爾誠。主竭其心。時之和矣。何思何修。文化內輯。武功外悠。（○《文選》十九。《詩紀》二十三。）

　　石崇

　　〈崇。字季倫。以伐吳功封安陽侯。惠帝時出為荊州刺史。致富不貲。尋拜太僕。出為征虜將軍。監徐州軍事。鎮下邳。永康元年。在朝謀誅趙王倫。被殺。時年五十二。有集六卷。〉

【大雅吟】

　　堂堂太祖。淵弘其量。仁格宇宙。義風遐暢。啟土萬里。志在翼亮。三分有二。周文是尚。於穆武王。奕世載聰。欽明沖默。文思允恭。武則不猛。化則時雍。庭有儀鳳。郊有游龍。啟路千里。萬國率從。盪清吳會。六合乃同。百姓仰德。良史書功。超越三代。唐虞比蹤。（右一曲晉樂所奏。○《樂府詩集》二十九。《詩紀》三十。）

【楚妃嘆（並序）】

　　歌辭楚妃嘆。莫知其所由。楚之賢妃。能立德著勛。垂名於後。唯樊姬焉。故今歡詠之聲。永世不絕。蕩蕩大楚。跨土萬里。北據方城。南接交趾。西撫巴漢。東被海涘。五侯九伯。是疆是理。矯矯庄王。淵渟岳峙。冕旒垂精。充纊塞耳。韜光戢曜。潛默恭己。內委樊姬。外任孫子。猗猗樊姬。體道履信。既絀虞丘。九女是進。杜絕邪佞。廣啟令胤。割歡抑寵。居之不吝。不吝實難。可謂知幾。化自近始。著于閨闈。光佐霸業。邁德揚威。群后列辟。式瞻洪規。譬彼江海。百川咸歸。萬邦作歌。身沒名飛。（右一曲晉樂所奏。○《樂府詩集》二十九。廣《文選》十三。《詩紀》三十。又《文選》二十八吳趨行注引序文。）

【王明君辭（並序）】

　　〖王明君者。本是王昭君。以觸文帝諱。故改之。匈奴盛。請婚于漢。元帝以後宮良家子明君配焉。昔公主嫁烏孫。令琵琶馬上作樂。以慰其道路之思。其送明君。亦必爾也。其造新曲。多哀怨之聲。故敘之於紙云爾。〗

　　我本漢家子。將適單于庭。辭訣未及終。前驅已抗旌。仆御涕流離。轅馬為悲鳴。哀郁傷五內。泣淚沾朱纓。行行日已遠。遂造匈奴城。延我于穹廬。加我閼氏名。殊類非所安。雖貴非所榮。父子見凌辱。對之慚且驚。殺身良不易。默默以苟生。苟生亦何聊。積思常憤盈。願假飛鴻翼。棄之以遐征。飛鴻不我顧。佇立以屏營。昔為匣中玉。今為糞上英。朝華不足歡。甘與（玉台作為。）秋草並。傳語後世人。遠嫁難為情。（○《文選》二十七。古籍業殘敦煌唐寫本玉台新詠。玉台新詠二。《樂府詩集》二十九。《詩紀》三十。又《類聚》四十二引序及庭、旌、鳴、城、名、生、征、英、並、情十韻。《御覽》五百八十三作琵琶引。略引序文。）

【思歸引（並序）】

　　〖余（樂府作崇。）少有大志。誇邁流俗。弱冠登朝。歷位二十五。年五十以事去官。晚節更樂放逸。篤好林藪。遂肥遁于河陽別業。其制宅也。卻阻長堤。前臨清渠。柏木幾於萬株。江水周于舍下。有觀閣池沼。多養魚鳥。家素習技。頗有秦趙之聲。出則以游目戈釣為事。入則有琴書之娛。又好服食咽氣。志在不朽。傲然有凌雲之操。欻復見牽羈。婆娑于九列。困於人間煩黷。常思歸而永嘆。尋覽樂篇有思歸引。儻古人之心有同於今。故制此曲。此曲有弦無歌。今為作歌辭以述余懷。恨時無知音者。令造新聲而播於絲竹也。〗

　　思歸引。歸河陽。假余翼鴻鶴高飛翔。經芒阜。濟河梁。望我舊館心悅康。清渠激。魚彷徨。雁驚溯波群相將。終日周覽樂無方。登雲閣。列姬姜。拊絲竹。叩宮商。宴華池。酌玉觴。（○《類聚》四十二。《樂府詩集》五十八。《詩紀》三十。）

【思歸嘆】

　　登城隅兮臨長江。極望無涯兮思填胸。魚瀺灂兮鳥繽翻。澤雉游鳧兮戲中園。秋風厲兮鴻雁征。蟋蟀嘈嘈兮晨夜鳴。落葉飄兮枯枝竦。百草零落兮復畦壠。時光逝兮年易盡。感彼歲暮兮悵自愍。廓羈旅兮滯野都。願御北風兮忽歸徂。惟金石兮幽且清。林郁茂兮芳卉盈。玄泉流兮縈丘阜。閣館蕭寥兮蔭業柳。吹長笛兮彈五弦。高歌凌雲兮樂餘年。舒篇卷兮與聖談。

　　釋冕投紱兮希鼓聃。超逍遙兮絕塵埃。福亦不至兮禍不來。（○《類聚》二十八。《詩紀》三十。）

【答曹嘉詩】

　　昔常接羽儀。俱游青雲中。敦道訓胄子。儒化渙以融。同聲無異響。故使恩愛隆。豈惟敦初好。款分在令終。孔不陋九夷。老氏適西戎。逍遙滄海隅。可以保王躬。世事非所務。周公不足夢。玄寂令神王。是以守至沖。（○《三國志》楚王彪傳注。《詩紀》三十。又韻補一作贈曹嘉詩。引夢、沖二韻。）

【贈棘腆詩】

　　久官無成績。棲遲于徐方。寂寂守空城。悠悠思故鄉。恂恂二三賢。身遠屈龍光。攜手沂泗間。遂登舞雩堂。文藻譬春華。談話猶蘭芳。消憂以觴醴。娛耳以名娼。博弈逞妙思。弓夭威邊疆。（○《類聚》三十一。《詩紀》三十。）

【答棘腆詩】

　　言念將別。睹物傷情。贈爾話言。要在遺名。惟此遺名。可以全（《詩紀》作長。）生。（○《類聚》三十一。《詩紀》三十。）

【贈歐陽建詩】

　　文藻譬春華。談話如芳蘭。（○《書鈔》一百。）

【還京詩】

　　迅風翼華蓋。飄遙若鴻飛。（○《文選》三十數詩注。）

　　綠珠

　　〈綠珠。石崇妾。〉

【懊儂歌】

　　〖古今樂錄曰：懊儂歌。晉綠珠所作。唯絲布澀難縫一曲而已。〗

　　絲布澀難縫。令儂十指穿。黃牛細犢車。遊戲出孟津。（○《樂府詩集》四十六。《詩紀》三十。）

　　翾 《詩紀》作翔風。

【怨詩】

　　〖王子年拾遺記曰：石季倫有愛婢曰翾風。魏末于胡中得之。年十五。無有比其容貌。最以文辭擅愛。年三十。妙年者爭嫉之。崇退翾風為房老。使主群少。乃懷怨而作詩。〗

　　春華誰不美。卒傷秋落時。突煙還自低。鄙退豈所期。桂芳徒自蠹。失愛在蛾眉。坐見芳時歇。憔悴空自嗤。（○《太平廣記》二百七十二。《詩紀》三十。又萬花谷十七引時、嗤二韻。）

　　歐陽建

　　〈建。字堅石。渤海人。石崇甥。歷山陽令、尚書郎、馮翊太守。永康元年。石崇勸淮南王誅趙王倫。事覺。建與崇見殺。有集二卷。〉

【答石崇贈詩】

　　于鑠我舅。明德塞違。俾扞東藩。在徐之邳。載播其惠。載揚其威。濟寬惟猛。方夏以綏。光啟先業。增曜重暉。咨余沖人。艱苦攸離。過庭無聞。頑固匪移。寔賴慈誨。導之軌儀。仰遵嘉詠。俯蹈明規。如葛斯蔓。如樛之垂。旋機回度。逝者如流。日與月與。稔冉代周。自我之曠。載履春秋。瞻望遐路。邈矣其悠。心之雲慕。思結綢繆。人亦有言。愛而勿勞。誰謂河廣。曾不容刀。乃徂來邁。適此西郊。在干之二。爰著茲爻。我遘君子。仰之彌高。嚴嚴其高。即之惟溫。居盈思沖。在貴忘尊。縱酒嘉燕。自明及昏。無幽不研。靡奧不論。人樂其量。士感其敦。（○文館詞林百五十六。又《類聚》三十一、《詩紀》三十並作答棘腆詩。引違、邳、威、綏、暉、離、移、儀、規、垂、高、溫、尊、昏、論、敦十六韻。）

【臨終詩】

　　〖《晉書》曰：及遇禍。莫不悼惜之。年三十餘。臨命作詩。文甚哀楚。〗

　　伯陽適西戎。孔子欲居蠻。苟懷四方志。所在可游盤。況乃遭屯蹇。顛沛遇災患。古人達機兆。策馬游近關。咨余沖且暗。抱責守微官。潛圖密已構。成此禍福端。恢恢六合間。四海一何寬。天網布紘綱。投足不獲安。松柏隆冬悴。然後知歲寒。不涉太行險。誰知斯路難。真偽因事顯。人情難豫關。窮達有定分。慷慨復何嘆。上負慈母恩。痛酷摧心肝。下顧所憐女。惻惻心中酸。二子棄若遺。念皆遘兇殘。不惜一身死。惟此如循環。執紙五情塞。揮筆涕汍瀾。（○《文選》二十三。《詩紀》三十。）

　　何劭

　　〈劭。字敬祖。陳國夏陽人。晉太宰何曾次子。武帝即位。為散騎常侍。咸寧中。遷侍中。惠帝初為太子太師。累遷尚書左僕射。永康初。遷司徒。趙王倫篡位。以為太宰。永寧元年卒。有集二卷。〉

【洛水祖王公應詔詩】

　　穆穆聖王。體此慈仁。友于之至。通於明神。游宴綢繆。情戀所親。薄雲餞之。于洛之濱。嵩崖嚴嚴。洪流湯湯。春風動衿。歸雁和鳴。我后響客。鼓瑟吹笙。舉爵惟別。聞樂傷情。嘉宴既終。白日西歸。群司告旋。鸞輿整綏。我皇重離。頓轡驂騑。臨川永嘆。酸涕沾頤。崇恩感物。左右同悲。（○《類聚》二十九。廣《文選》八。《詩紀》二十三。）

【贈張華詩】

　　四時更代謝。懸象迭卷舒。暮春忽復來。和風與節俱。俯臨清泉涌。仰觀嘉木敷。周旋我陋圃。西瞻廣武廬。既貴不忘儉。處有能存無。鎮俗在簡約。樹塞焉足摹。在昔同班司。今者並園墟。私願偕黃發。逍遙綜琴書。舉爵茂陰下。攜手共躊躇。奚用遺形骸。忘筌在得魚。（○《文選》二十四。《詩紀》二十三。又《類聚》三十一引舒、俱、敷、墟、書、躇、魚七韻。范晞文對床夜語一引何劭詩敷一韻。韻語陽秋十九此廬、無、摹三韻。）

【游仙詩】

　　青青陵上松。亭亭高山柏。光色冬夏茂。根柢無菜凋落。吉士懷真心。悟物思遠托。揚志玄雲際。流目矚嚴石。羡昔王子喬。友道發伊洛。迢遽陵峻岳。連翩御飛鶴。抗跡遺萬里。豈戀生民樂。長懷慕仙類。眇然心綿邈。（○《文選》二十一。《詩紀》二十三。又《初學記》三引柏、樂二韻。）

【雜詩】

　　秋風乘夕起。明月照高樹。閑房來清氣。廣庭發暉素。靜寂愴然嘆。惆悵出遊顧。仰視垣上草。俯察階下露。心虛體自輕。飄遙若仙步。瞻彼陵上柏。想與神人遇。道深難可期。精微非所慕。勤思終遙夕。永言寫情慮。（○《文選》二十九。《詩紀》二十三。）

【詩】

　　亮無風雲會。安能襲塵軌。（○《文選》二十六答顏延年詩注。）

晉詩卷五

　　陸機

　　〈機。字士衡。吳郡人。武帝末。與弟雲入洛。太傅楊駿闢為祭酒。惠帝即位。遷太子洗馬、著作郎。歷吳王晏郎中令。遷尚書中兵郎。趙王倫輔政。引為相國參軍。大安元年。成都王穎起兵討長沙王乂。假機后將軍、河北大都督。二年。為穎所害。時年四十三。有晉記四卷、洛陽記一卷、集四十七卷。〉

　　◎樂府

【短歌行（以下四言。）】

　　置酒高堂。悲歌臨觴。人壽幾何。逝如朝霜。時無重至。華不再陽。蘋以春暉。蘭以秋芳。來日苦短。去日苦長。今我不樂。蟋蟀在房。樂以會興。悲以別章。豈曰無感。憂為子忘。我酒既旨。我餚既臧。短歌有詠。長夜無荒。（○《文選》二十八。《樂府詩集》三十。本集六。文章正宗二十九。《詩紀》二十四。又《類聚》四十二引觴、霜、陽、芳、長、房六韻。）

【秋胡行】

　　道雖一致。塗有萬端。吉凶紛藹。休咎之源。人鮮知命。命未易觀。生亦何惜。功名所勤。（本集作嘆。《詩紀》同。○《類聚》四十一。《樂府詩集》三十六。本集六。《詩紀》二十四。）

【隴西行】

　　我靜如鏡。民動如煙。事以形兆。應以象懸。豈曰無才。世鮮興賢。（○《類聚》四十一。《樂府詩集》三十七。本集七。《詩紀》二十四。）

【日出東南隅行】〖《文選》雲。或作羅敷艷歌。玉台作艷歌行。〗

　　扶桑升朝暉。照此高台端。高台多妖麗。睿房出清顏。淑貌耀皎日。惠心清且閑。美目揚玉澤。蛾眉象翠翰。鮮膚一何潤。秀色若可餐。窈窕多容儀。婉媚巧笑言。暮春春服成。粲粲綺與紈。金雀垂藻翹。瓊佩結瑤璠。方駕揚清塵。濯足洛水瀾。藹藹風雲會。佳人一何繁。南崖充羅幕。北渚盈軿軒。清川含藻景。高岸被華丹。馥馥芳袖揮。冷冷纖指彈。悲歌吐清響。雅舞播幽蘭。丹唇含九秋。妍跡陵七盤。赴曲迅驚鴻。蹈節如集鸞。綺態隨顏變。沈姿無定源。俯仰紛阿那。顧步咸可歡。遺芳結飛飆。浮景映清湍。冶容不足詠。春遊良可嘆。（○《文選》二十八。玉台新詠三。本集六。《樂府詩集》二十八。《詩紀》二十四。又《書鈔》百六引端、顏二韻。《類聚》四十一引端、閑、翰、紈、璠、瀾、蘭、鸞、歡九韻。杜公瞻編珠二作樂府詩。引蘭一韻。《御覽》三百八十一引翰一韻。吳棫韻補二引軒、丹二韻及鸞、源二韻。）

【輓歌詩三首】

　　卜擇考休貞。嘉命咸在茲。夙駕警徒御。結轡頓重基。龍被廣柳。前驅矯輕旗。殯宮何嘈嘈。哀響沸中闈。中闈且勿讓。聽我薤露詩。死生各異倫。祖載當有時。舍爵兩楹位。啟殯進靈轜。飲餞觴莫舉。出宿歸無期。帷衽曠遺影。棟宇與子辭。周親咸奔湊。友朋自遠來。翼翼飛輕軒。駸駸策素騏。按轡遵長薄。送子長夜台。呼子子不聞。泣子子不知。嘆息重櫬側。念我疇昔時。三秋猶足收。萬世安可思。殉沒身易亡。救子非所能。含言言哽咽。揮涕涕流離。（○《文選》二十八。《文選》集注五十六。本集七。《樂府詩集》二十七。《詩紀》二十四。又《初學記》十引詩、時、輀、期四韻。《御覽》五百五十二引詩、時、轜、期四韻。吳棫韻補一引能、離二韻。合璧合類六十八所引缺末一韻。海錄碎事二十一引輀一韻。）

　　流離親友思。惆悵神不泰。素驂佇轜軒。玄駟騖飛蓋。哀鳴興殯宮。回遲悲野外。魂輿寂無響。但見冠與帶。備物象平生。長旌誰為旆。悲風徽行軌。傾雲結流靄。振策指靈丘。駕言從此逝。（○《文選》二十八。《文選》集注五十六。本集七。《樂府詩集》二十七。《詩紀》二十四。又《書鈔》九十二作王侯輓歌辭。引蓋、外、帶、旆、藹五韻。）

　　重阜何崔嵬。玄廬竄其間。磅礴立四極。穹隆放蒼天。側聽陰溝涌。卧觀天進懸。壙宵何寥廓。大暮安可晨。人往有返歲。我行無歸年。昔居四民宅。今托萬鬼鄰。昔為七尺軀。今成灰與塵，金玉素所佩。鴻萬鬼鄰。昔為七尺軀。今成灰與塵。金玉素所佩。鴻毛今不振。豐肌響螻蟻。妍姿永夷泯。壽堂延魑魅。虛無自相賓。螻蟻爾何怨。魑魅我何親。拊心痛荼毒。永嘆莫為陳。（○《文選》二十八。《文選》集注五十六。《初學記》十四。《御覽》五百五十二。《樂府詩集》二十七。本集七。《詩紀》二十四。又《初學記》十四、萬花谷后二十二並引鄰一韻。吳棫韻補二引年、賓二韻及懸、晨二韻。）

【庶人輓歌辭】

　　死生各異方。照非神色襲。貴賤禮有差。外相盛已集。魂衣何盈盈。旟旐何習習。父母拊棺號。兄弟扶筵粒。靈轜動轇。龍首矯崔嵬。輓歌挾轂唱。嘈嘈一何悲。浮雲中容與。飄風不能回。淵魚仰失梁。征鳥俯墜飛。念彼平生時。延賓陟此幃。賓階有鄰跡。我降無登輝。（○《書鈔》九十二引襲、集、習、幃、輝五韻。《御覽》五百五十二、本集札記引習、泣、嵬、悲、回、飛六韻。）

【又】

　　陶犬不知吠。瓦雞焉能鳴。安寢重丘下。仰聞板築聲。（○《書鈔》九十二。）

　　埏埴為塗車。束薪作萏靈。（○《御覽》五百五十二作士庶輓歌辭。）

【王侯輓歌辭】

　　辭孤魂雖有識。良接難為符。操心玄芒內。注血治鬼區。（○《書鈔》九十二。）

【輓歌辭】

　　在昔良可悲。魂往一何慼。念我平生時。人道多拘役。（○韻補五。）

　　五常侵軌儀。夕氣牽徽墨。隨和之良聘。枝或鴆毒。（○同上）

【長歌行】

　　逝矣經天日。悲哉帶地川。寸陰無停晷。尺波豈徒旋。年往迅勁矢。時來亮急弦。遠期鮮克及。盈數固希全。容華夙夜零。體澤坐自捐。茲物苟難停。吾壽安得延。俯仰逝將過。倏急幾何間。慷慨亦焉訴。天道良自然。但恨功名薄。竹帛無所宣。迨及歲未暮。長歌乘我閑。（樂府作間。○《文選》二十八。《樂府詩集》三十。本集六。《詩紀》二十四。又《類聚》四十二引川、旋、全三韻。《御覽》十七引弦一韻。）

【君子行】

　　天道夷且簡。人道險而難。休咎相乘躡。翻復若波瀾。去疾苦不遠。疑似實生患。近火固宜熱。履冰豈惡寒。掇蜂滅天道。拾塵惑孔顏。逐臣尚何有。棄友焉足嘆。福鍾恆有兆。禍集非無端。天損未易辭。人益猶可歡。朗鑒豈遠假。取之在傾冠。近情苦自信。君子防未然。（○《文選》二十八。《樂府詩集》三十二。本集六。《詩紀》二十四。又《類聚》四十一引艱、瀾、患三韻。）

【從軍行】

　　苦哉遠征人。飄飄窮四遐。南陟五領巔。北戍長城阿。深五臣作谿。谷邈無底。崇山郁嵯峨。奮臂攀喬木。振跡涉流沙。隆暑固已慘。涼風嚴且苛。夏條集鮮澡。寒冰結衝波。胡馬如雲屯。越旗亦星羅。飛鋒無絕影。鳴鏑自相和。朝食不免胄。夕息常負戈。苦哉遠征人。撫心悲如何。（○《文選》二十八。《樂府詩集》三十二。本集六。群書校補。《詩紀》二十四。又《類聚》四十一引河、阿、羅、戈、何五韻。《御覽》三百二十八引戈、何二韻。）

【苦寒行】

　　北游幽朔城。涼野多險難。俯入窮谷底。仰陟高山盤。凝冰結重磵。積雪被長巒。陰雪興嚴側。悲風鳴樹端。不睹白日景。但聞寒鳥喧。猛虎憑林嘯。玄猿臨岸歡。夕宿喬木下。慘愴恆鮮歡。渴飲堅冰漿。飢待零露餐。離思固已久。寤寐莫與言。劇哉行役人。慊慊恆苦寒。（○《文選》二十八。《樂府詩集》三十三。本集六。《詩紀》二十四。又《書鈔》百五十六引巒一韻。《類聚》四十引艱、巒、端、餐、寒五韻。《初學記》三引艱、盤、巒三韻。《御覽》三十四引難、盤、巒、端、喧、嘆、歡、餐八韻。）

【豫章行】

　　汛舟清川渚。遙望高山陰。川陸殊塗軌。懿親將遠尋。三荊歡同株。四鳥悲異林。樂會良自古。悼別豈獨今。寄世將幾何。日昃無停陰。前路既已。后塗隨年侵。促促薄暮景。亹亹鮮克禁。曷為復以茲。曾是懷苦心。遠節嬰物淺。近情能不深。行矣保嘉福。景絕繼以音。（○《文選》二十八。樂府三十四。本集六。《詩紀》二十四。又《類聚》四十一引陰、尋、林、今四韻。《文選》二十七始安郡還詩注引川陸殊塗四字。蓋誤漏軌字。）

【長安有狹邪行】

　　伊洛有歧路。歧路交朱輪。輕蓋承華景。騰步躡飛塵。鳴玉豈朴儒。憑軾皆俊民。烈心厲勁秋。麗服鮮芳春。余本倦遊客。豪彥多舊親。傾蓋承芳訊。欲鳴當及晨。守一不足矜。歧路良可遵。規行無曠跡。矩步豈逮人。投足緒已爾。四時不必循。將遂殊塗軌。要子同歸津。（○《文選》二十八。樂府三十五。本集六。《詩紀》二十四。又《類聚》四十一引輪、塵、民、春、親、晨六韻。）

【塘上行】

　　江蘺生幽渚。微芳不足宣。被蒙風雨會。移居華池邊。發藻玉台下。垂影滄浪淵。沾潤既已渥。結根奧且堅。四節逝不處。繁華難久鮮。淑氣與時殞。餘芳隨風捐。天道有遷易。人理無常全。男歡智傾愚。女愛衰避妍。不惜微軀退。但懼蒼蠅前。願君廣末光。照妾薄暮年。（○《文選》二十八。玉台新詠三。《樂府詩集》三十五。本集六。文章正宗二十九。《詩紀》二十四。又《類聚》四十一引宣、邊、全、妍、前、年六韻。）

【折揚柳行】

　　邈矣垂天景。壯哉奮地雷。豐隆豈久響。華光但西聵。日落似有竟。時逝恆若催。仰悲朗月運。坐觀璇蓋回。盛門無再入。衰房莫苦開。人生固已短。出處鮮為諧。慷慨惟昔人。興此千載懷。升龍悲絕處。葛藟變條枚。寤寐豈虛嘆。曾是感與榷。弭意無足歡。願言有餘哀。（○《樂府詩集》三十七。本集七。廣《文選》十三。《詩紀》二十四。）

【飲馬長城窟行】

　　驅馬陟陰山。山高馬不前。往問陰山候。勁虜在燕然。戎車無停軌。旌旆屢徂遷。仰憑積雪嚴。俯涉堅冰川。冬來秋未反。去家邈以綿。獫狁亮未夷。征人豈徒旋。末德爭稱鳴。兇器無兩全。師剋薄賞行。軍沒微軀捐。將遵甘陳跡。收功單于旃。振旅勞歸士。受爵藁街傳。（○《文選》二十八。《樂府詩集》三十八。本集六。《詩紀》二十四。又《類聚》四十一引前、然、全、捐、旃五韻。《御覽》八百引前、然二韻。）

【門有車馬客行】

　　門有車馬客。駕言發故鄉。念君久不歸。濡跡涉江湘。投袂赴門塗。攬衣不及裳。拊膺攜客泣。掩淚敘溫涼。借問邦族間。惻愴論存亡。親友多零落。舊齒皆凋喪。市朝互遷易。城闕或丘荒。墳壟日月多。松柏郁芒芒。天道信崇替。人生安得長。慷慨惟平生。俯仰獨悲傷。（○《文選》二十八。《樂府詩集》四十。本集六。《詩紀》二十四。又《類聚》四十一引鄉、湘、裝、亡、長五韻。）

【棹歌行】

　　遲遲暮春日。天氣柔且嘉。元吉降初巳。濯穢游黃河。龍舟浮鷁首。羽旗藻葩。乘風宣飛景。逍遙戲中波。名謳激清唱。榜人縱棹歌。投綸沈洪川。飛繳入紫霞。（○《類聚》四十二。樂府四十。本集七。《詩紀》二十四。又玉燭寶典三引河、葩、波三韻。樂府古題要解上引一句。《御覽》三十引嘉、河葩、波四韻。）

【太（樂府作泰。）山吟】

　　太山一何高。迢迢造天庭。峻極周已遠。曾雲郁冥冥。梁甫亦有館。蒿里亦有亭。幽塗延萬鬼。神房集百靈。長吟太山側。慷慨激楚聲。（○《類聚》四十二。《樂府詩集》四十一。岱史。本集七。《詩紀》二十四。）

【梁甫吟】

　　玉衡既已驂。羲和若飛凌。四運循環轉。寒暑自相承。冉冉年時暮。迢迢天路征。招搖東北指。大火西南升。悲風無絕響。玄雲互相仍。豐冰憑川結。零露彌天凝。年命時相逝。慶雲鮮克乘。履信多愆期。思順焉足憑。慷慨臨川響。非此孰為興。哀吟梁甫巔。慷慨獨拊膺。（○《樂府詩集》四十一。本集七。《詩紀》二十四。）

【東武吟行】

　　投跡短世間。高步長生闈。濯發冒雲冠。浣身被羽衣。飢從韓眾餐。寒就佚女棲。（○《類聚》四十一。《樂府詩集》四十一。本集七。《詩紀》二十四。）

【班婕妤】〖《詩紀》雲。一作婕妤怨。〗

　　婕妤去辭寵。淹留終不見。寄情在玉階。托意惟團扇。春苔暗階除。秋草蕪高殿。黃昏履綦絕。愁來空雨面。（○《樂府詩集》四十三。本集七作倢伃怨。《詩紀》二十四。）

【駕言出北闕行】

　　駕言出北闕。躑躅遵山陵。長松何鬱郁。丘墓互相承。念昔徂歿子。悠悠不可勝。安寢重冥廬。天壤莫能興。人生何所促。忽如朝露凝。辛苦百年間。戚戚如履冰。仁智亦何補。遷化有明徵。求仙鮮克仙。太虛不可凌。良會罄美服。對酒宴同聲。（○《樂府詩集》六十一。本集七。《詩紀》二十四。又《類聚》四十一引陵、承、勝、凝、凌五韻。又起首多驅車上東門一句。）

【君子有所思行】

　　命駕登北山。延佇望城郭。廛里一何盛。街巷紛漠漠。甲第崇高闥。洞房結阿閣。曲池何湛湛。清川帶華薄。邃宇列綺窗。蘭室接羅幕。淑貌色斯升。哀音承顏作。人生誠行邁。容華隨年落。善哉膏梁士。營生奧且博。宴安消靈根。酖毒不可恪。無以肉食資。取笑葵與藿。（○《文選》二十八。《樂府詩集》六十一。本集六。《詩紀》二十四。又《類聚》四十一引郭、漠、閣、薄、落、博、藿七韻。）

【壯哉行】

　　萋萋春草生。王孫猶有情。差池燕始飛。夭裊桃始榮。灼灼桃悅色。飛飛燕弄聲。檐上雲結陰。澗下風吹清。幽樹雖改觀。終始在初生。松蔦歡蔓延。樛葛欣累縈。眇然遊宦子。悟言來未並。鼻感改朔氣。心傷變節榮。侘傺豈徒然。澶漫絕音形。風來不可托。鳥去豈為聽。（○本集七作悲哉行。草堂詩箋三十二秋興詩注引飛飛燕弄聲一句。○逯案。《類聚》、樂府引作謝靈運悲哉行。今兩存之。俟考。）

【悲哉行】

　　遊客芳春林。春芳傷客心。和風飛清響。鮮雲垂薄陰。蕙草饒淑氣。時鳥多好音。翩翩鳴鳩羽。喈喈蒼庚吟。幽蘭盈通谷。長秀被高岑。女蘿亦有托。蔓葛亦有尋。傷哉客游士。憂思一何深。目感隨氣草。耳悲詠時禽。寤寐多遠念。緬然若飛沈。願托歸風響。寄言遺所欽。（○《文選》二十八。《樂府詩集》六十二。本集六。《詩紀》二十四。又《書鈔》百五十四作樂府新詩。引一句。《類聚》四十一引心、陰、音、深、欽五韻。《御覽》二十作樂府詩。引心、陰、音、吟四韻。）

【齊謳行】

　　營丘負海曲。沃野爽且平。洪川控河濟。崇山入高（《文選》李善注。高或為嵩。非也。）冥。東被姑尢側。南界聯攝城。海物錯萬類。陸產尚千名。孟諸吞楚夢。百二侔秦京。惟師恢東表。桓后定周傾。天道有迭代。人道無久盈。鄙哉牛山嘆。未及至人情。爽鳩苟已徂。吾子安得停。行行將復去。長存非所營。（○《文選》二十八。《樂府詩集》六十四。本集六。《詩紀》二十四。）

【吳趨行】

　　楚妃且勿嘆。齊娥且莫謳。四坐並清聽。聽我歌吳趨。吳趨自有始。請從閶門起。閶門何峨峨。飛閣跨通波。重欒承游極。回軒啟曲阿。藹藹慶雲被。冷冷鮮風通。山澤多藏育。土風清且嘉。泰伯導仁風。仲雍揚其波。穆穆延陵子。灼灼光諸華。王跡聵陽九。帝功興四遐。大皇自富春。矯手頓世羅。邦彥應運興。粲若春林葩。屬城咸有士。吳邑最為多。八族未足侈。四姓實名家。文德熙淳懿。武功侔山河。禮讓何濟濟。流化自滂沱。淑美難窮紀。商榷為此歌。（○《文選》二十八。《樂府詩集》六十四。本集六。《詩紀》二十四。又《類聚》四十一作吳越行。引謳、趍、超、峨、波、阿、波、華、羅、葩、多十一韻。《御覽》百八十四作樂儲詩。引波一韻。）

【前緩聲歌（《類聚》歌下有行字。）】

　　游仙聚靈族。高會層城阿。長風萬里舉。慶雲郁嵯峨。宓妃興洛浦。王韓起太華。北征瑤台女。南要湘川娥。肅肅霄駕動。翩翩翠蓋羅。羽旗棲瓊鸞。玉衡吐鳴和。太容揮高弦。洪崖發清歌。獻酬既已周。輕舉乘紫霞。揔轡扶桑枝。濯足湯谷波。清輝溢天門。垂慶惠皇家。（○《文選》二十八。玉台新詠三。《樂府詩集》六十五。本集六。《詩紀》二十四。又《類聚》四十二引阿、峨、娥、羅、歌、霞六韻。《御覽》五十六作緩齊歌行。引阿、娥二韻。○逯案。太容揮高弦句。《文選》三十五七命注引作大客揮高弦。與《類聚》同。唐時本集當有作此者。）

【董桃行（以下六言）】

　　和風習習薄林。柔條布葉垂陰。鳴鳩拂羽相尋。倉庚喈喈弄音。感時悼逝傷心。日月相追周旋。萬里倏忽幾年。人皆冉冉西遷。盛時一往不還。慷慨乖念凄然。昔為少年無憂。常郄秉燭夜遊。翩翩宵征何求。於今知此有由。但為老去年遒。盛固有衰不疑。長夜冥冥無期。何不驅馳及時。聊樂永日自怡。齎此遺情何之。人生居世為安。豈若及時為歡。世道多故萬端。憂慮紛錯交顏。老行及之長嘆。（○《樂府詩集》三十四作董逃行。本集七。廣《文選》十三作董逃行。《詩紀》二十四。又《類聚》四十一引林、陰、尋、音、心五韻。）

【上留田行（《類聚》注平徵調三字。）】

　　嗟行人之藹藹。駿馬陟原風馳。輕舟泛川雷邁。寒往暑來相尋。零雪霏霏集宇。悲風徘徊入襟。歲華冉冉方除。我思纏綿未紓。感時悼逝凄如。（○《類聚》四十一。《樂府詩集》三十八。本集七。《詩紀》二十四。）

【燕歌行（七言）】

　　四時代序逝不追。寒我習習落葉飛。蟋蟀在堂露盈墀。念君遠遊常苦悲。君何緬然久不歸。賤妾悠悠心無違。白日既沒明燈輝。夜禽赴林匹鳥棲。雙鳩關關宿河湄。憂來感物涕不晞。非君之念思為誰。別日何早會何遲。（○玉台新詠九。《樂府詩集》三十二。本集七。《詩紀》二十四。又《類聚》四十二引追、飛、階、悲、歸五韻。）

【猛虎行（以下雜言。）】

　　渴不飲盜泉水。熱不息惡木陰。惡木豈無枝。志士多苦心。整駕肅時命。杖策將遠尋。飢食猛虎窟。寒棲野雀林。日歸功未建。時往歲載陰。崇雲臨岸駭。鳴條隨內吟。靜言幽谷底。長嘯高山岑。急弦無懦響。亮節難為音。人生誠未易。曷雲開此衿。眷我耿介懷。俯仰愧古今。（○《文選》二十八。《樂府詩集》三十一。文章正宗二下九。本集七。計紀二十四。又《類聚》四十一引陰、心、尋、林四韻。）

【鞠歌行】

　　〖序曰：按漢宮闔有含章鞠室、靈芝鞠室。後漢馬防第宅卜臨道。連閣通池。鞠城彌于街路。鞠歌將謂此也。又東阿王詩。連騎擊壤。或謂⻊戚鞠乎。三言七言。雖奇寶名器。不遇知己。終不見重。願逢知已。以托意焉。〗

　　朝雲升。應龍攀。乘風遠遊騰雲端。鼓鍾歇。豈自歡。急弦高張思和彈。時希值。年夙愆。循己雖易人知難。王陽登。貢公歡。罕生既沒國子嘆。嗟千載。豈虛言。邈矣遠念情愾然。（○《樂府詩集》三十三。本集七。廣《文選》十三。《詩紀》二十四。）

【順東西門行】

　　出西門。望天庭。陽谷既虛崦嵫盈。感朝露。悲人生。逝者若斯安得停。桑樞戒。蟋蟀鳴。我今不樂歲聿征。迨未暮。及時平。置酒高堂宴友生。激郎笛。彈哀箏。取樂今日盡歡情。（○《樂府詩集》三十七。本集七。《詩紀》二十四。又《類聚》四十一引庭、盈、停、平、生、情六韻。）

【日重光行】

　　日重光。奈何天回薄。日重光。冉冉其游如飛征。日重光。今我日華華之盛。日重光。倏忽過。亦安停。日重光。盛往衰。亦必來。日重光。譬如四時。固恆相催。日重光。惟命有分可營。日重光。但（樂府、《詩紀》雲。一作常。）惆悵才志。日重光。身沒之後無遺名。（○《樂府詩集》四十。本集七。《詩紀》二十四。）

【月重輪行】

　　人生一時。月重輪。盛年安可持。月重輪。吉凶倚伏。百年莫我與期。臨川曷悲悼。茲去不從肩。月重輪。功名不勖之。善哉。古人揚聲。敷聞九服。身名流何穆。既自才難。既嘉運。亦易愆。俯仰行老。存沒將何所觀。志士慷慨獨長嘆。獨長嘆。（○《樂府詩集》四十。本集七。《詩紀》二十四。）

【百年歌十首】

　　一十時。顏如蕣華曄有暉。體如飄風行如飛。孌彼孺子相追隨。終朝出遊薄暮歸。六情逸豫心無違。清酒將炮奈樂何。清酒將炙奈樂何。（○《類聚》四十三。本集七。《詩紀》二十四。○逯案。清酒將炙。謂以酒進炙也。本集、《詩紀》作清酒漿炙。均為不辭。）

　　二十時。膚體彩澤人理成。美目淑貌灼有榮。被服冠帶麗且清。光車駿馬游都城。高談雅步何盈盈。清酒將炙奈樂何。清酒將炙奈樂何。（○同上）

　　三十時。行成名立有令聞。力可扛鼎志干雲。食如漏卮氣如熏。辭家觀國綜典文。高冠素帶煥翩紛。清酒將炙奈樂何。清酒將炙奈樂何。（○同上）

　　四十時。體力克壯志方剛。跨州越郡還帝鄉。出入承蝗擁大璫。清酒將炙奈樂何。清酒將炙奈樂何。（○同上 逯案。此首當缺一句。）

　　五十時。荷旄仗節鎮邦家。彭鍾嘈囋趙女歌。羅衣綷粲金翠華。言笑雅舞相經過。清酒將炙奈樂何。清酒將炙奈樂何。（○同上）

　　六十時。年亦耆艾業亦隆。驂駕四牡入紫宮。軒冕婀那翠雲中。子孫昌盛家道豐。清酒將炙奈樂何。清酒將炙奈樂何。（○同上）

　　七十時。精爽頗損膂力愆。清水明鏡不欲觀。臨樂對酒轉無歡。攬形修發獨長嘆。（○同上）

　　八十時。明已損目聰去耳。前言往行不復紀。辭官致祿歸桑梓。安車駟馬入舊里。樂事告張局面事始。（○同上）

　　九十時。日告耽瘁月告衰。形體雖是志意非。言多謬誤心多悲。子孫朝拜或問誰。指景玩日慮安危。感念平生淚交揮。（○同上）

　　百歲時。盈數已登肌肉單。四支百節還相患。目若濁鏡口垂涎。呼吸頻蹙反側難。茵褥滋味不復安。（○《類聚》四十三。本集七。《詩紀》二十四。又草堂詩箋二飲中歌注引一句。）

【放歌行】

　　容華夙夜零。無故自消歇。（○《文選》二十二行葯詩注。）

【詩】

【贈顧令文為宜春令詩（五章○以下四言。）】

　　藹藹芳林。有集惟獄。亹亹明哲。在彼鴻族。淪心渾無。游精大朴。播我徽猷。□彼振玉。

　　彼玉之振。光于厥潛。大明貞觀。重泉匪深。我有好爵。相爾在陰。翻飛名都。宰物于南。

　　禮弊則偽。朴散在華。人之秉夷。則是惠和。變風興教。非德伊何。我友敬矣。俾人作歌。

　　交道雖博。好亦勤止。比志同契。惟予與子。三川既曠。江亦永矣。悠悠我思。托邁千里。

　　吉甫之役。清風既沈。非子之艷。詩誰雲尋。我來自東。貽其好音。豈有桃李。恧子瓊琛。將子無矧。屬之翰林。孌彼靜女。此惟我心。（○文館詞林百五十六。）

【贈武昌太守夏少明詩（六章）】

　　穆穆君子。明德允迪。拊翼負海。翻飛上國。天子命之。曾是在服。西逾崤岡。北臨河曲。

　　爾政既均。爾化既淳。舊清孔修。德以振人。雍雍鳴鶴。亦聞于天。釋厥緇衣。爰集崇賢。

　　羽儀既奮。令問不已。慶雲煙熅。鴻漸載起。峨峨紫闥。侯戾侯止。彤管有煒。納言崇祉。

　　既考爾工。將胙爾庸。六君有命。俾守于東。允文允武。威靈以隆。之子于邁。介夫在戎。

　　悠悠武昌。在江之隈。吳未喪師。為蕃為畿。惟此惠君。人胥攸希。弈弈重光。照爾繡衣。

　　人道靡常。高會難期。之子于遠。曷雲歸哉。心乎愛矣。永言懷之。瞻彼江介。惟用作詩。（○文館詞林百六十五。）

【皇太子宴玄圃宣猷堂有令賦詩】

　　太子宴朝士于宣猷堂。遂命機賦詩。（○《御覽》百七十六。）

　　三正迭紹。洪聖啟運。自昔哲王。先天而順。群辟崇替。降及近古。黃暉既渝。素靈承祜。乃眷斯顧。祚之宅土。三后始基。世武丕承。協風旁駭。天晷仰澄。淳曜六合。皇慶攸興。自彼河汾。奄齊七政。時文惟晉。世篤其聖。欽翼昊天。對揚成命。九區克咸。謳歌以詠。皇上纂隆。經教弘道。于化既豐。在工載考。俯厘庶績。仰荒大造。儀刑祖宗。妥綏天保。篤生我后。克明克秀。體輝重光。承規景數。茂德淵沖。天姿玉裕。蕞爾小臣。邈彼荒遐。弛厥負擔。振纓承華。匪願伊始。惟命之嘉。（○《文選》二十。本集七。《詩紀》二十五。又《類聚》三十九作侍皇太子宣猷堂詩。引秀、數、裕、運、順、古、祜、丞、澄、政、聖、赫十二韻。《初學記》十作侍皇太子宣猷堂詩。引裕一韻。○逯案。此詩原題當作侍皇太子宣猷堂詩。並有序文。《文選》蓋刪其序而改其題。今補入《御覽》所引殘序。又《類聚》引文多明明隆晉。茂德有赫二句。將篤生我后六句列在詩首。與《文選》不同。《文選》乃節錄本集無疑。）

【贈馮文羆遷斥丘令詩（八章）】

　　〖《文選》李善注。集雲。文羆為太子洗馬。遷斥丘令。贈以此詩。逯案。此為陸集原題。應從之。〗

　　于皇聖世。時文惟晉。受命自天。奄有黎獻。閶闔既辟。承華再建。明明在上。有集惟彥。

　　奕奕馮生。哲問允迪。天保定子。靡德不鑠。邁心玄曠。矯志崇邈。遵彼承華。其容灼灼。

　　嗟我人斯。戢翼江潭。有命集止。翻飛自南。出自幽谷。及爾同林。雙情交映。遺物識心。人亦有言。交道實難。有頍者弁。千載一彈。今我與子。曠世齊歡。利斷金石。氣惠秋蘭。

　　群黎未綏。帝用勤止。我求明德。肆于百里。僉曰爾諧。俾民是紀。乃眷北徂。對揚帝祉。

　　疇昔之游。好合纏綿。借曰未給。亦既三年。居陪華幄。出從朱輪。方驥齊鑣。比跡同塵。

　　之子既命。四牡項領。遵塗遠蹈。騰軌高騁。慶雲扶質。清風承景。嗟我懷人。其邁惟永。

　　否泰有殊。窮達有違。及子春華。從爾秋暉。逝將去我。陟彼朔陲。非子之念。心孰為悲。（○《文選》二十四。本集五。詩集二十五。又《類聚》三十一引第三章。韻補五引迪、鑠二韻。）

【答賈謐詩（十一章）】

　　余昔為太子洗馬。魯公賈長淵以散騎常侍侍東宮積年。余出補吳王郎中令。元康六年入為尚書郎。魯公贈詩一篇。作此答之云爾。

　　伊昔有皇。肇濟黎蒸。先天創物。景命是膺。降及群后。迭毀迭興。邈矣終古。崇替有征。在漢之季。皇綱幅裂。大辰匿暉。金虎曜質。雄臣馳鶩。義夫赴節。釋位揮戈。言謀王室。

　　王室之亂。靡邦不泯。如彼墜景。曾不可振。乃眷三哲。俾乂斯民。啟土雖難。改物承天。

　　爰茲有魏。即宮天邑。吳實龍飛。劉亦岳立。干戈載揚。俎豆載戢。民勞師興。國玩凱入。

　　天厭霸德。黃祚告釁。獄訟違魏。謳歌適晉。陳留歸蕃。我皇登禪。庸岷嵇顙。三江改獻。

　　赫矣隆晉。奄宅率土。對揚天人。有秩斯祜。惟公太宰。光翼二祖。誕育洪胄。纂戎于魯。

　　東朝既建。淑問峨峨。我求明德。濟同以和。魯公戾止。袞服委蛇。思媚皇儲。高步承華。

　　昔我逮茲。時惟下僚。及子棲遲。同林異條。年殊志比。服舛義稠。游跨三春。情固二秋。

　　祗承皇命。出納無違。往踐蕃朝。來步紫微。升降秘閣。我服載暉。孰雲匪懼。仰肅明威。

　　分索則易。攜手實難。念昔良游。茲焉永嘆。公之雲感。貽此音翰。蔚彼高藻。如玉如蘭。（李善本《文選》作之闌。六臣本注。善作之闌。《詩紀》雲。一作之闌。）

　　惟漢有木。曾不逾境。惟南有金。萬邦作詠。民之胥好。捐狂厲聖。儀刑在昔。予聞子命。（○《文選》二十四作答賈長淵。本集五。《詩紀》二十五。又《類聚》三十一引膺、興、征、裂、節、室、泯、振、民、天、袞、晉、禪、獻、祖、魯、僚、條、稠、秋、違、微、暉、威、驗、嘆、翰、蘭、聖、命三十韻。韻補一引泯、振、民三韻。又四引釁、晉、禪三韻。又五引裂、質二韻。）

【與弟清河雲詩】〖十章○《詩紀》作贈弟士龍。又注云。見陸士龍集。題曰兄平原贈。

　　余弱年夙。孤。與弟士龍銜血阝喪庭。續忝末緒。會逼王命。墨絰即戎。時並縈發。悼心告別。漸歷八載。家邦顛覆。凡厥同生。凋落殆半。收跡之日。感物興哀。而士龍又先在西。時迫當祖載。二昆不容逍遙。銜痛東徂。遺情西慕。故作是詩。以寄其哀苦焉。〗

　　於穆予宗。稟精東獄。誕育祖考。造我南國。南國克靖。實繇洪績。惟帝念功。載繁其錫。其錫惟何。玄冕袞衣。金石假樂。旄鉞授威。匪威是信。稱丕遠德。奕世台衡。扶帝紫極。

　　篤生二昆。克明克俊。遵塗結轍。承風襲問。帝曰欽哉。纂戎列祚。雙組式帶。綬章載路。即命荊楚。對揚休顧。肇敏厥績。武功聿舉。煙熅芳素。綢繆江滸。昊天不吊。胡寧棄予。

　　嗟予人斯。胡德之微。闕彼遺軌。則此頑違。王事靡監。旍旆屢振。委籍奮戈。統厥征人。祁祁征人。載肅載閑。騤々戎馬。有駰有翰。昔予翼考。惟斯伊撫。今予小子。繆尋末緒。有命自天。崇替靡常。王師乘運。席捲江湘。雖備官守。位從武臣。守局下列。譬彼飛塵。洪波電擊。與眾同湮。顛踣西夏。收跡舊京。俯慚堂構。仰懵先靈。孰雲忍愧。寄之我情。

　　伊我俊弟。咨爾士龍。懷襲瑰瑋。播殖清風。非德莫勤。非道莫弘。垂翼東畿。耀穎名邦。綿綿洪統。非爾孰崇。依依同生。恩篤情結。義存並濟。胡樂之悅。願爾偕老。攜手黃發。

　　昔我西征。扼腕川湄。掩涕即路。揮袂長辭。六龍促節。逝不我待。自往迄茲。曠年八祀。悠悠我思。非爾焉在。昔並垂髮。今也將老。銜哀茹慼。契闊充飽。嗟我人斯。胡恤之早。

　　天步多艱。性命難誓。常懼隕斃。孤魂殊裔。存不阜物。沒不增壤。生若朝風。死猶絕景。視彼蜉蝣。方之喬客。眷此黃壚。譬之斃宅。匪身是吝。亮會伊惜。其惜伊何。言紆其思。其思伊何。悲彼曠載。

　　出車戒塗。言告言歸。蓐食警駕。夙興宵馳。蒙雨之陰。炤月之輝。陵陵峻坂。川越洪漪。爰屆爰止。步彼高堂。失爾朔邁。良願中荒。我心永懷。匪悅匪康。

　　昔我斯逝。兄弟孔備。今予來思。我凋我瘁。昔我斯逝。族有餘榮。今我來思。堂有哀聲。我行其道。鞠為茂草。我履其房。物存人亡。拊膺涕泣。血淚彷徨。

　　企佇朔路。言歡爾歸。心存言宴。目想容輝。迫彼窀穸。載驅東路。系情桑梓。肆力丘墓。棲遲中流。心懷岡極。眷言顧這。使我心惻。（○文館詞林百五十二。本集三。《詩紀》二十五。又《類聚》二十一作與弟雲詩。引常、湘、靈、情、榮、聲、道、草、房、亡、徨十一韻。韻補一作贈陸雲詩。引風、弘二韻。）

【皇太子賜燕詩】

　　〖元康四年秋。余以太子洗馬出補吳王郎中。以前事倉卒未得宴。三月十六。有命清宴。感聖恩之岡極。退而賦此詩也。（○《書鈔》六十六。又略見《御覽》五百三十九。○逯案。序文或屬此詩。列此俟考。）〗

　　明明隆晉。茂德有赫。思媚上帝。配天光宅。誕育皇儲。儀刑在昔。徽言時宣。福祿來格。勞謙降貴。肆敬下臣。肇彼先驅。翻成嘉賓。（○《類聚》三十九。本集五。廣《文選》八。《詩紀》二十五。）

【贈潘尼詩】

　　水會於海。雲翔于天。道之所混。孰后孰先。及子雖殊。同升太玄。舍彼玄冕。襲此雲冠。遺情市朝。永志丘園。靜猶幽谷。動若揮蘭。（○《類聚》三十一。本集五。廣《文選》十作贈潘岳詩。《詩紀》二十五。）

【答潘尼詩】

　　於穆同心。如瓊如琳。我東曰徂。來餞其琛。彼美潘生。實綜我心。探子玉懷。疇爾惠音。（○《類聚》三十一。本集五。《詩紀》二十五。）

【祖會太極東堂詩】

　　帝謂御事。及爾同歡。我自嘉禮。以壽永觀。思樂華殿。祗承聖顏。（○《書鈔》八十二。○逯案。《書鈔》又引陸機祖會太極東堂詩。於是四座具醉云云。當是詩序殘文。）

【元康四年從皇太子祖會東堂詩】

　　巍巍皇代。奄宅九圍。帝在在洛。克配紫微。八風應律。日月重暉。普歷后宇。時罔不綏。（○《書鈔》百四十九作陸機詩。引圍、微、暉三韻。匡謬正俗三引圍、微、綏三韻。）

【講《漢書》詩】

　　稅駕金華。講學秘館。有集惟髦。芳風雅宴。（○《書鈔》九十八。）

【祖道清正詩（清正當是潘正之誤。）】

　　□□□題。允藩克正。惟是喉舌。光翼明聖。（○《書鈔》六十。）

【贈潘岳詩】

　　僉曰吾生。明德惟允。（○《文選》二十五答謝靈運詩注。）

【詩】

　　恢恢天網。飛沈是收。受茲下臣。騰光清霄。（○吳棫韻補二。）

【詩】

　　瓮餘殘酒。膝有橫琴。（○草堂詩箋三十七遇津詩注。）

【贈馮文羆詩】（以下五言。）

　　昔與二三子。游息承華南。拊翼同枝條。翻飛各異尋。苟無凌風翮。徘徊守故林。慷慨誰為感。願言懷所欽。發軫清洛汭。驅馬大河陰。佇立望朔塗。悠悠回且深。分索古所悲。志士多苦心。悲情臨川結。苦言隨風吟。愧無雜佩贈。良迅代兼金。夫子茂遠猷。穎誠寄惠音。（○《文選》二十四。本集五。《詩紀》二十五。又《初學記》十八引陰、心二韻。）

【于承明作與弟士龍詩】（《文選》李善注。集雲。與士龍于承明亭作。）

　　牽世嬰時網。駕言遠徂征。飲餞豈異族。親戚弟與兄。婉孌居人思。紆鬱遊子情。明發遺安寐。晤言涕交纓。分途長林側。揮袂萬始亭。佇眄要遐景。傾耳玩餘聲。南歸憩永安。北邁頓承明。永安有昨軌。承明子棄予。俯仰悲林（六臣本四。本集五。《詩紀》二十五。又《類聚》二十九引征、兄、亭、明四韻。）

【贈弟士龍詩】

　　行矣怨路長。惄焉作別促。指途悲有餘。臨觴歡不足。我若西流水。子為東峙岳。慷慨逝言感。徘徊居情育。安得攜手俱。契闊成騑服。（○《文選》二十四。本集五。陸士龍文集五答兄平原二首之二。《類聚》二十九作陸雲贈兄詩。《詩紀》二十五。○逯案。陸士龍集答平原兄二首。一為悠悠塗可極篇。一為此篇。《類聚》陸雲贈兄詩上為此篇。下為悠悠塗可極篇。似此詩應屬陸雲。然昭明《文選》載此作陸士衡。別載悠悠塗可極篇作陸士龍。此其所據之二陸文集當不誤也。意者陸士龍集編士龍答兄平原詩並附載士衡贈詩。與本集並載鄭曼季贈答詩為同例。經傳寫有脫誤。遂並作士龍詩。歐陽詢編《類聚》時所據之本已有脫奪矣。）

【贈尚書郎顧彥先詩二首】

　　大火貞朱光。積陽熙自南。望舒離金虎。屏醫吐重陰。凄風迕時序。苦雨遂成霖。朝游忘輕羽。夕息憶重衾。感物百憂生。纏綿自相尋。與子隔蕭牆。蕭牆阻且深。形影曠不接。所托聲與音。音聲日夜闊。何用慰吾心。（○《文選》二十四。本集五。《詩紀》二十五。又《文選》二十一秋胡詩注作贈顧彥先詩。引音、心二韻。）

　　朝游游層城。夕息旋直廬。迅雷中霄激。驚電光夜舒。玄雲拖朱閣。振風薄綺疏。豐注溢修留。洪潦浸階除。停陰結不解。通衢化為渠。沈稼湮梁潁。流民溯荊徐。眷言懷桑梓。無乃將為魚。（○《文選》二十四。《初學記》十一。本集五。《詩紀》二十五。）

【贈顧交趾公真詩】

　　〖《類聚》作直。《詩紀》作真。《文選》李善注云。晉百官名曰：交州刺史。顧秘字公真。〗

　　顧侯體明德。清風肅已邁。發跡翼藩后。改授撫南裔。伐鼓五領表。揚旌萬裡外。遠績不辭小。立德不在大。高山安足凌。巨海猶縈帶。惆悵瞻飛駕。引領望歸旆。（○《文選》二十四。本集五。《詩紀》二十五。又《類聚》二十九作送顧公直詩。引外、帶二韻。）

【答張士然詩】

　　潔身躋秘閣。秘閣峻且玄。終朝理文案。薄暮不遑眠。駕言巡明祀。致敬在祈年。逍遙春王圃。躑躅千畝田。回渠繞曲陌。通波扶直阡。嘉穀垂重穎。芳樹發華顛。余固水鄉士。摠轡臨清淵。戚戚多遠念。行行遂成篇。（○《文選》二十四。本集五。《詩紀》二十五。又《文選》三十一雜體詩注引川一韻。）

【贈從兄車騎詩】（《文選》李善注。集雲陸士光。）

　　孤獸思故藪。離鳥悲舊林。翩翩遊宦子。辛苦誰為心。仿佛谷水陽。婉孌崑山陰。營魄懷茲土。精爽若飛沈。寤寐靡安豫。願言思所欽。感彼歸途艱。使我怨慕深。安得忘歸草。言樹背與襟。斯言豈虛作。思鳥有悲音。（○《文選》二十四。本集五。《詩紀》二十五。又《類聚》三十一經林、心、陰、沉四韻。匡謬正俗一引襟一韻。《御覽》百八十、太平寰宇記九十一併作思鄉詩。引陰一韻。）

【為顧彥先贈婦詩二首】

　　〖六臣本《文選》引李善注曰：集云為令彥先作。今雲顧彥先。誤也。且此上篇贈婦。下篇婦答。而俱雲贈婦。又誤也。○逯案。為令彥先當是為令文彥先之誤。陸士龍集有答大將軍祭酒顧令文詩。又有與張光祿書雲。顧令文彥先每宣陸眷彌泰之惠。即指此二人。又陸士龍亦有為顧彥先贈婦之作。題作為顧彥先贈婦往返四首。稱往返則知有贈婦。有婦答。題旨明備。《文選》此目蓋有刪節處。贈婦下應有往返二字。〗

　　辭家遠行游。悠悠三行里。京洛多鳳塵。素衣化為緇。循身悼憂苦。感念同懷子。隆思亂心曲。沈歡滯不起。歡沈難克興。心亂誰為理。願假歸鴻翼。翻飛浙江汜。（○《文選》二十四。玉台新詠三。本集七。《詩紀》二十五。）

　　東南有思婦。長嘆充幽闥。借問嘆何為。佳人渺天末。遊宦久不歸。山川修且闊。形影參商乖。音息曠不達。離合非有常。譬彼弦與筈。願保金石軀。慰妾長饑渴。（○《文選》二十四。玉台新詠三。本集七。《詩紀》二十五。又《初學記》十八引達、{⺮括}二韻。草堂詩箋十一引關一韻。）

【為陸思遠婦作詩】（《晉書》有紀思遠。與陸機同時。親善。）

　　二合兆嘉偶。女子禮有行。潔己入德門。終遠母與兄。如何耽時寵。遊宦忘歸寧。雖為三載婦。顧景愧虛名。歲暮饒悲風。洞房涼且清。拊枕循薄質。非君誰見榮。離君多悲心。寤寐勞人情。敢忘桃李陋。側想瑤與瓊。（○《類聚》三十二。本集五。《詩紀》二十五。）

【為周夫人贈車騎詩】（《詩紀》雲。外編作陸雲。）



　　碎碎織細練。為君作糹冓繻。君行豈有顧。意君是妾夫。昔者得君書。聞君在高平。今時得君書。聞君在京城。京城華麗所。璀璨多異人。男兒多遠志。豈知妾念君。昔者與君別。歲律薄將暮。日月一何速。素秋墜湛露。湛露何冉冉。思君隨歲晚。對食不能餐。臨觴不能飯。（本集作飲。○玉台新詠三。本集五。《詩紀》二十五。）

【祖道畢雍孫劉邊仲潘正叔詩】

　　皇儲延髦俊。多士出幽遐。過蒙時來運。與子游承華。執笏崇賢內。振纓層城阿。畢劉贊文武。潘生蒞邦家。感別懷遠人。願言嘆以嗟。（○《類聚》二十九。本集五。《詩紀》二十五。又《類聚》三十一及六十七引華、阿二韻。）

【赴太子洗馬時作詩】

　　〖《文選》赴洛二首之一。《文選》李善注云。集雲赴太子洗馬時作。下篇雲東宮作。而此同雲赴洛。誤也。○逯案。此詩言親友贈邁。攜手永嘆。下篇言托身承華。寒暑已革。顯然非一時一地之作。《文選》同作赴洛。非是。今依選注分列兩詩。〗

　　希世無高符。營道無烈心。靖端肅有命。假楫越江潭。親友贈予邁。揮淚廣川陰。撫膺解攜手。永嘆結遺音。無跡有所匿。寂寞聲必沈。肆目眇不及。緬然若雙潛。南望泣玄渚。北邁涉長林。谷風拂修薄。油雲醫高岑。亹亹孤獸騁。嚶嚶思鳥吟。感物戀堂室。離思一何深。佇立慨我嘆。寤寐涕盈衿。惜無懷歸志。辛苦誰為心。（○《文選》二十六。本集五。《詩紀》二十五並作赴洛詩。又吳棫韻補一作赴洛詩。引沈、潛二韻。）

【赴洛道中作詩二首】

　　總轡登長路。嗚咽辭密親。借問子何之。世網嬰我身。永嘆遵北渚。遺思結南津。行行遂已遠。野途曠無人。山澤紛紆餘。林薄杳阡眠。虎嘯深谷底。雞鳴高樹巔。哀風中夜流。孤獸更我前。悲情觸物感。沈思郁纏綿。佇立望故鄉。顧影凄自憐。（○《文選》二十六。本集五。《詩紀》二十五。又《類聚》二十七作赴洛詩。引親、身、津三韻。鳴沙石室古籍業殘類書殘卷客游門作赴洛詩。引親、身二韻。）

　　遠遊越山川。山川修且廣。振策陟崇丘。安轡遵平莽。夕息抱影寐。朝徂銜思往。頓轡倚高嚴。側聽悲風響。清露墜素輝。明月一何朗。撫枕不能寐。振衣獨長想。（○《文選》二十六。本集五。《詩紀》二十五。又《類聚》二十七作赴洛詩。引廣、莽、往三韻。《文選》二十六在郡卧病詩注引一句。草堂詩箋二十述古詩注作赴洛詩。引一句。）

【東宮作詩（《文選》赴洛二首之二。）】

　　羈旅遠遊宦。托身承華側。撫劍遵銅輦。振纓盡只肅。歲月一何易。寒暑忽已革。載離多悲心。感物情凄惻。慷慨遺安豫。永嘆廢寢食。思樂樂難誘。曰歸歸未克。憂苦欲何為。纏綿胸與臆。仰瞻凌霄鳥。羡爾歸飛翼。（○《文選》二十六、本集五、《詩紀》二十五並作赴洛詩。○逯案。《文選》旁證雲。愈當作悆。注引東京賦可證。作念者。形近而訛。）

【吳王郎中時從梁陳作詩】

　　在昔蒙嘉運。矯跡入崇賢。假翼鳴鳳條。濯足升龍淵。玄冕無丑士。冶服使我妍。輕劍拂鞶厲。長纓麗且鮮。誰謂伏事淺。契闊逾三年。薄言肅后命。改服就藩臣。夙駕尋清軌。遠遊越梁陳。感物多遠念。慷慨懷古人。（○《文選》二十六。本集五。《詩紀》二十五。又《初學記》十引賢、泉二韻。《御覽》六百八十六引玄冕、長纓句。文字有異。）

【擬行行重行行詩】

　　悠悠行邁遠。戚戚憂思深。此思亦何思。思君徽與音。音徽日夜離。緬邈若飛沈。王鮪懷河岫。晨風思北林。遊子眇天末。還期不可尋。驚飈褰反信。歸雲難寄音。佇立想萬里。沈憂萃我心。攬衣有餘帶。循形不盈衿。去去遺情累。安處撫清琴。（○《文選》三十。本集六。《詩紀》二十五。）

【擬今日良宴會詩】

　　閑夜命嘆友。置酒迎風館。齊僮梁甫吟。秦娥張女彈。哀音繞棟宇。遺響入雲漢。四座咸同志。羽觴不可算。高談一何綺。蔚若朝霞爛。人生無幾何。為樂常苦晏。譬彼伺晨鳥。揚聲當及旦。曷為恆憂苦。守此貧與賤。（○《文選》三十。本集六。《詩紀》二十五。又《類聚》三十九引館、彈、漢、晏、旦五韻。杜公瞻編珠二作陸機樂府詩。引觀、彈二韻。吳棫韻補四引算、賤二韻。）

【擬迢迢牽牛星詩】

　　昭昭清漢暉。粲粲光天步。牽牛西北回。織女東南顧。華容一何冶。揮手如振素。怨彼河無梁。悲此年歲暮。跂彼無良緣。睆焉不得度。引領望大川。雙涕如沾露。（○《文選》三十。玉台新詠三。本集六。《詩紀》二十五。）

【擬涉江采芙蓉詩】

　　上山采瓊蕊。穹谷饒芳蘭。采采不盈掬。悠悠懷所歡。故鄉一何曠。山川阻且難。沈思鍾萬里。躑躅獨吟嘆。（○《文選》三十。玉台新詠三。本集六。《詩紀》二十五。）

【擬青青河畔草詩】

　　靡靡江蘺草。熠熠生河側。皎皎彼姝女。阿那當軒織。粲粲妖容姿。灼灼美顏色。良人游不歸。偏棲獨支翼。空房來悲風。中夜起嘆息。（○《文選》三十。玉台新詠三。《類聚》三十二。本集六。《詩紀》二十五。）

【擬明月何皎皎詩】

　　安寢北堂上。明月入我牖。照之有餘輝。攬之不盈手。涼風繞曲房。寒蟬鳴高柳。踟躕感節物。我行永已久。遊宦會無成。離思難常守。（○《文選》三十。本集六。《詩紀》二十五。又《書鈔》百五十引牖、手二韻。《類聚》一引牖、手二韻。杜公瞻編珠一作樂府詩。引牖、手二韻。《御覽》百八十領先引牖、手二韻。）

【擬蘭若生春陽詩】

　　嘉樹生朝陽。凝霜封其條。執心守時信。歲寒終不凋。美人何其曠。灼灼在雲霄。隆想彌年月。長嘯入風飈。引領望天末。譬彼向陽翹。（○《文選》三十。玉台新詠三。本集六。《詩紀》二十五。又《類聚》三十二引條、凋、霄三韻。）

【擬青青陵上柏詩】

　　冉冉高陵蘋。習習隨風翰。人生當幾時。譬彼濁不瀾。戚戚多滯念。置酒宴所歡。方駕振飛轡。遠遊入長安。名都一何綺。城闕郁盤桓。飛閣纓虹帶。層台冒雲冠。高門羅北闕。甲第椒與蘭。俠客控絕景。都人驂玉軒。遨遊放情願。慷慨為誰嘆。（○《文選》三十。本集六。《詩紀》二十五。）

【擬東城一何高詩】（《詩紀》雲。古《詩》曰東城高且長。）

　　西山何其峻。層曲郁崔嵬。零露彌天墜。蕙葉憑林衰。寒暑相因襲。時逝忽如頹。三閭結飛轡。大耋嗟落暉。曷為牽世務。中心若有違。京洛多妖麗。玉顏侔瓊蕤。閑夜撫鳴琴。惠音清且悲。長歌赴促節。哀響逐高徽。一雖萬夫嘆。再唱梁塵飛。思為河曲鳥。雙游灃水湄。（○《文選》三十。玉台新詠三。本集六。《詩紀》二十五。）

【擬西北有高樓詩】

　　高樓一何峻。迢迢峻而安。綺窗出塵冥。飛陛躡雲端。佳人撫琴瑟。纖手清且閑。芳氣隨風結。哀響馥若蘭。玉容誰能顧。傾城在一彈。佇立望日昃。躑躅再三嘆。不怨佇立久。但願歌者歡。思駕歸鴻羽。比翼雙飛翰。（○《文選》三十。玉台新詠三。本集六。《詩紀》二十五。又《類聚》六十二引安、端、閑、蘭、彈五韻。《文選》三十一雜體詩注引一句。）

【擬庭中有奇樹詩】

　　歡友蘭時往。迢迢匿音徽。虞淵引絕景。四節逝若飛。芳草久已茂。佳人竟不歸。躑躅遵林渚。惠風入我懷。感物戀所歡。采此欲貽誰。（○《文選》三十。玉台新詠三。本集六。《詩紀》二十五。又《類聚》二十九引歸、誰二韻。）

【擬明月皎夜光詩】

　　歲暮涼風發。昊天肅明明。招搖西北指。天漢東南傾。朗月照閑房。蟋蟀吟戶庭。翻翻歸雁集。嘒嘒寒蟬鳴。疇昔同宴友。翰飛戾高冥。服美改聲聽。居愉遺舊情。織女無機杼。大樑不架楹。（○《文選》三十。本集六。《詩紀》二十五。）

【招隱詩】

　　明發心不夷。振衣聊躑躅。躑躅欲安之。幽人在浚谷。朝采南澗藻。夕息西山足。輕條象雲構。密葉成翠幄。激楚佇蘭林。回芳薄秀木。山溜何冷冷。飛泉漱鳴玉。哀音附靈波。頹響赴曾曲。至樂非有假。安事澆淳樸。富貴苟難圖。稅駕從所欲。（○《文選》二十二。本集五。《詩紀》二十五。又鳴沙石室古籍業殘類書殘卷尚門引足、握二韻。《類聚》三十六引足、屋、木三韻。《御覽》五百十引躅、谷、足、幄四韻。○逯案。《文選》旁證謂激楚依注應作結風。）

【遨遊出西城詩】

　　遨遊出西城。按轡循都邑。逝物隨節改。時風肅且熠。遷化有常然。盛衰自相襲。靡靡年時改。冉冉老已及。行矣勉良圖。使爾修名立。（○《類聚》二十八。本集五。《詩紀》二十五。）

【園葵詩二首】

　　種葵北園中。葵生郁萋萋。朝榮東北傾。夕穎西南晞。零露垂鮮澤。朗月耀其輝。時逝柔風戢。歲暮商猋飛。曾雲無溫夜。嚴霜有凝威。幸蒙高墉德。玄景蔭素蕤。豐條並春盛。落葉后秋衰。慶彼晚凋福。忘此孤生悲。（○《文選》二十九。《類聚》八十二。本集五。《詩紀》二十五。又《書鈔》百五十二引輝一韻。）

　　翩翩晚凋葵。孤生寄北蕃。被蒙復露惠。微軀后時殘。庇足周一智。生理各萬端。不若聞道易。但傷知命難。（○《類聚》八十二。《詩紀》二十五。又文心雕龍事類篇引端一韻。）

【贈斥丘令馮文羆詩】

　　夙駕出東城。送子臨江曲。密席接同志。羽觴飛酃淥。登樓望峻陂。時逝一何速。（○《類聚》三十一、《詩紀》二十五作贈波丘令。又初學十八作贈馮文羆。引曲、速二韻。）

　　與子別所期。耀靈緣扶木。（○《文選》三十南樓中望所遲客詩注引贈馮文羆詩。○逯案。此殆前篇佚句。）

【贈顧彥先詩】

　　清夜不能寐。悲風入我軒。立影對孤軀。哀聲應苦言。（○《類聚》三十一。《詩紀》二十五。）

【贈紀士詩】

　　瓊環俟豐價。窈窕不自鬻。有美峨眉子。惠音清且淑。修姱（《類聚》作嫮。）協姝麗。華顏婉如玉。（○《類聚》三十一。本集五。）

【招隱詩二首】

　　駕言尋飛遁。山路郁盤桓。芳蘭振蕙頁。玉泉涌微瀾。嘉卉獻時服。靈術進朝餐。（○《類聚》三十六。本集五。《詩紀》二十五。）

　　尋山求逸民。穹谷幽且遐。清泉盪玉渚。文魚躍中波。（○同上）

【屍鄉亭詩】（《詩紀》雲。詩匯作顏之推者非。）

　　東遊觀鞏洛。逍遙丘墓間。秋草漫長柯。寒木入雲煙。發軫有夙宴。息駕無愚賢。（○《類聚》二十七。文鏡秘府論西。）

【為顧彥先作詩】

　　肅肅素秋節。湛湛濃露凝。太陽夙夜降。少陰忽已升。（○《御覽》二十五。）

【三月三日詩】

　　遲遲暮春日。天氣柔且嘉。元吉隆初己。濯穢游黃河。（○《類聚》四。《詩紀》二十五。）

【東宮詩】（《詩紀》據《類聚》老部題作詠老。非是。）

　　軟顏收紅蕊。玄鬢吐素華。冉冉逝將老。咄咄奈老何。（○《類聚》十八作陸機詩。《詩紀》二十五。又《文選》二十二晚出西射堂注引華一韻。）

【春詠】（《詩紀》雲。亦見鮑明遠集。）

　　節運同可悲。莫若春氣甚。和風未及燠。遺涼清且凜。（○《類聚》三作晉陸機詩。本集五。《詩紀》二十五。）

【詩】

　　太素卜令宅。希微啟奧基。玄沖纂懿文。虛無承先師。（○《御覽》一。）

　　澄神玄漠流。棲心太素域。弭節欣高視。俟我大夢覺。（○同上）

　　老蠶晚績縮。老女晚嫁辱。曾不如老鼠。翻飛成編蝠。（○《御覽》八百二十五。）

　　軌跡未及安。長轡忽已整。道遐覺日短。憂深使心褊。（○吳棫韻補三。）

　　物情競紛紜。至理自宜貫。達觀儻不融。居然見真膺。（○吳棫韻補四。）

　　惆悵懷平素。豈樂於茲同。豈宴棲末景。游豫躡餘蹤。（○《文選》五十七陶征士誄注。）

　　佳谷垂金穎。（○合璧事類別集五十七。）

　　石龜尚懷海。我寧忘故鄉。（○述異記。）

　　夏靖

　　〈靖。字少明。歷任武昌太守、豫章太守。有集二卷。〉

【答陸士衡詩】

　　大哉干元。萬品資生。陶育五常。惟濁惟清。猗歟君子。誕稟純精。行歸於周。忠篤允誠。允誠伊何。拔群出俗。恆若不修。抱此素樸。履謙居沖。恆若不足。上交不諂。下交不瀆。倬彼雲漢。于章于天。九五翻飛。利見大人。大人有命。是牧是招。時行則行。遂升東朝。東朝光光。天同其曜。匪徒一台。天同其照。其照爾德。又簡爾才。將登三事。百揆是厘。據仁為本。仗義為輿。經緯三墳。錯綜眾書。斟酌聖奧。與道卷舒。靡靡陸生。帝度其心。靜恭夙夜。莫其德音。德音既莫。其美彌深。為物之主。為士之林。天作高山。大王荒之。蕩蕩荊土。子其康之。風俗未敦。子其臧這。群彥未敘。子其綱之。忝榮剖符。悠悠在茲。羔裘豹祛。有愧不能。乃眷我顧。爰貽休詩。嘉睹嘉藻。以為清規。敢銘妙言。終始永思。（○文館詞林百五十七。）

　　顧秘

　　〈秘。字公真。歷交州太守、吳興太守。〉

【答陸機詩】

　　恢恢太素。萬物初基。在昔哲人。觀眾濟時。（○《御覽》一作顧公直。）

　　崔寔

　　〈爵里不詳。〉

【答陸機詩】

　　棲息高丘。（○《文選》二十六道路憶山中詩注。）

晉詩卷六

　　陸雲

　　〈雲。字士龍。少與兄機齊名。吳平。入洛。刺史周浚召為從事。以公府掾為太子舍人。出為浚儀令。拜吳王郎中令。入為尚書郎、中書侍郎。後為清河內史。大安二年。為成都王穎所害。年四十二。有陸子新書十捲、集十二卷。〉

【大將軍宴會被命作詩（六章）】

　　皇皇帝祜。誕隆駿命。四祖正家。天祿保定。睿哲惟晉。世有明聖。如彼日月。萬景攸正。

　　巍巍明聖。道隆自天。則明分爽。觀象洞玄。陵風葉極。絕輝照淵。肅雍往播。福祿來臻。

　　在昔奸臣。稱亂紫微。神風潛駭。有赫茲威。靈旗樹旆。如電斯揮。致天子屆。于河之沂。有命冉集。皇輿凱歸。

　　頹綱既振。品物咸秩。神道見素。遺華反質。辰晷重光。協風應律。函復無塵。海外有謐。

　　芒芒宇宙。天地交泰。王在華堂。式宴嘉會。玄暉峻朗。翠雲崇藹。冕弁振纓。藻服垂帶。

　　祁祁臣僚。有來雍雍。薄言載考。承顏下風。俯覿嘉客。仰瞻玉容。施己唯約。于禮斯豐。天錫難老。如岳之崇。（○《文選》二十。本集二。《詩紀》二十六。又《類聚》三十九作侍大將軍宴詩。《文選》五十九頭陀寺碑文注作陸機大將軍宴會詩。引一句。）

【征西大將軍京陵王公會射堂皇太子見命作此詩（六章）】

　　芒芒太極。玄化煙熅。頹形成器。凌象垂文。大鈞造物。庶類群分。先識經始。實綜彝倫。

　　惟岳隆周。生甫及申。天鑒在晉。祚之降神。邈矣遐風。茂德有鄰。永言配命。唯晉之鎮。

　　厥鎮伊何。實幹心膂。文教內輔。武功外御。淮方未靖。帝曰攸序。公于出征。奄有南浦。

　　南海既賓。爰戢干戈。桃林釋駕。天馬婆娑。象齒南金。來格皇家。絕音協徽。宇宙告和。

　　玄綱峻極。天罔既紱。文武方升。允茲兼弘。峨峨高夏。有肅其涼。公侯戾止。騄驥龍驤。善問如林。在會鏘鏘。

　　祝融御節。火正緝熙。凱風徘徊。萬物欣時。秩秩初筵。薄言在茲。嘉福介祜。（本集作祜萬壽無期。○本集二。《詩紀》二十六。）

【太尉王公以九錫命大將軍讓公將還京邑祖餞贈此詩（六章）】

　　烈文辟公。時惟哲王。闡縱絕期。平顯幽光。內實慎徽。緝熙有臧。出糾方慝。間督不揚。高山峻極。天造芒芒。

　　天子念功。大典光備。肅肅王命。宰臣蒞事。穆矣淵讓。遺功遂志。思我遠猷。徽音孰嗣。

　　后命既靈。王人反旆。興言出祖。飲餞于邁。旍旐泱泱。軺軒藹藹。和風弭塵。清暉映蓋。

　　思樂中陵。言觀其川。公王戾止。有車轔轔。伊誰雲響。我有嘉賓。羽觴舉酬。酢爾征人。

　　悠悠征人。四牡騑騑。發軫北京。振策紫微。昔乃雲來。春林方輝。歲亦暮止。之子言歸。道塗興戀。伏載稱徽。（本集缺此字。）

　　聖澤既渥。嘉會暗暗。庭旅鐘鼓。堂有瑟琴。飛轡清暉。扶桑移蔭。視景秪慕。揮袂沾襟。孌彼同棲。悲爾異林。我有旨酒。以歌以吟。（○本集二。《詩紀》二十六。又《類聚》二十九引第六章。）

【大安二年夏四月大將軍出祖王羊二公于城南堂皇被命作此詩（六章。）】

　　時文唯晉。天祚有祥。聖宰作弼。受言既臧。有赫斯庸。勛格昊蒼。景物台暉。棟隆玉堂。

　　惟帝思庸。大興光迪。聖敬遠躋。神道玄邈。思媚三靈。誕膺天篤。嘉命既辱。王人言告。

　　翼翼王人。言告惟慕。公輿駕言。乃眷斯顧。華旂飛藻。鳴鸞振路。騑騑駟牡。噓天載步。

　　我有高夏。如雲斯薈。凋軒戾止。薄言嘉會。問誰在宴。惟俊惟乂。豐俎殷薦。獻酬交泰。

　　攸攸昊天。南正興言。朱明有曄。萬葉翠繁。昌雲垂天。凱風熙顏。王臣在此。貽宴于歡。

　　懸象西頹。虞淵納景。嘉樂未晞。嚴駕已整。行矣征人。身乖路永。飛驂顧懷。華蟬引領。遺思北京。結轡台省。（○本集二。《詩紀》二十六。又吳棫韻補四作城南詩。引薈、乂二韻。又五作餞王太尉詩。引迪、篤二韻。）

【從事中郎張彥明為中護軍奚世都為汲郡太守客將之官大將軍崇賢之德既遠而厚下之恩又隆非（應作悲。）此離析有感聖皇既蒙引見又宴於後園感鹿鳴之宴樂詠魚藻之凱歌而作是詩（六章）】

　　〖逯案。此詩本集以從事中郎張彥明為中護軍為題。割奚世都以下為敘。並於題下注並敘二字。因敘文言奚世都為汲郡太守。《詩紀》遂將奚世都以下移作下篇贈汲郡太守之敘。按本集、《詩紀》俱誤。詩中言出撫邦家。入翔紫微。非僅贈張彥明一人甚明。若從《詩紀》。則題詩衝突。可見奚世都以下不得移於他篇。從事中郎張彥明為護軍與奚世都以下實相連為一長題。校刻者不知之。誤割為二。遂扞格而不通。〗

　　思文有聖。睿哲配天。功濟生黎。道合上玄。休命發揮。有集惟賢。哲彼寤宿。澄此在淵。

　　濟濟我士。實播令聞。王曰欽哉。余嘉乃勛。徽音孔碩。惠爾風雲。穆此芳烈。肇揚清芬。

　　肅肅庶僚。祗服寵暉。肇被桃蟲。假翼翻飛。出撫邦家。入翔紫微。有命既集。願言永違。

　　思樂華堂。雲構崇基。公王有酒。薄言響之。景曜徽芒。芳風詠時。宴爾賓儐。具樂於茲。

　　亹亹我王。豐恩允臧。我客戾止。飲酒公堂。自彼下僚。聿來有光。悲矣永言。指途逝將。形違展闥。景附華房。

　　開國承家。勿用小人。今我聖宰。實蕃斯仁。凌淵龍躍。披林鳳振。正直既好。嘉禮式陳。振我遠德。歸於時民。（○本集二。《詩紀》二十六。）

【贈汲郡太守詩（八章）】

　　於穆皇晉。豪彥實蕃。天罔振維。有聖貞觀。鳴鳥在林。良駿即閑。萃彼俊乂。時亮庶官。

　　抑抑奚生。天篤其淳。芳穎蘭揮。瓊光玉振。沈機照物。妙思考神。思我善問。觀德古人。

　　善問伊何。惠音孔韶。肇允衡門。翻飛宰朝。肅雍芳林。芬響凌霄。穆矣和風。育爾清休。

　　亦既有試。出宰邦家。之子於行。民固謳歌。風澄俗儉。化靜世波。芒芒既庶。且樂於和。

　　我有好爵。既成爾服。入贊崇華。遂登帷幄。時文聖宰。天祚方谷。朔風徽止。鴻漸雲獄。

　　悠悠斯民。三代直道。我求明德。惟奚攸考。緝熙暉章。天祿來保。惠心無兢。豐化有造。

　　樂只君子。茂德攸綏。嗟我懷人。式是言歸。聿言來集。如翼斯揮。日予不惠。照爾清暉。

　　職思既殊。亦各有司。念我同僚。悲爾異事。之子之遠。悠悠我思。雖無贈之。歌以言志。（○本集二。《詩紀》二十六。）

【贈顧驃騎詩二首·有皇（八章）】

　　〖有皇。美祈陽也。祈陽秉文之士。駿發其聲。故能明照有吳。入顯乎晉。國人美之。故作是詩焉。〗

　　有皇大晉。時文憲章。規天有光。矩地無疆。神篤斯祜。本顯克昌。載生之雋。實惟祈陽。哲問宣猷。考茂其相。

　　于鑠祈陽。誕鍾天篤。清輝龍見。玄猷淵嘿。沈機響駭。幽神廣覿。和以同人。歸物時育。有大惡盈。謙以自牧。思我懿範。萬民來服。

　　吳未喪師。天秩有庸。淵哉若人。弱冠休風。俯翼黃門。以德來忠。端秀蕃后。正色儲宮。徽音鑠穎。邈矣遐蹤。

　　皇維南終。舊邦匪歆。委弁釋位。如龍之潛。考槃窮谷。假樂豐林。子雖藏器。鐘鼓有音。惠風往敬。慶問來尋。

　　濟濟元公。相惟天子。明明辟王。思隆多士。帝曰欽哉。有命集止。我咨四方。令問在爾。以朕大齎。乃膺嘉祉。聿來胥步。觀國之紀。

　　惟皇建極。緝熙清曜。我有畯民。明德來照。大觀在上。王假有廟。顯允顧生。金聲玉振。之子于升。利見大人。龍輝絕跡。有肅清塵。

　　清塵既彰。朝虛好爵。敬子侯度。慎徽百辟。予聞有命。德禮不易。嗟我懷人。瞻言永錫。豐佑東法。惟子之績。

　　遵汶涉泗。言告同征。勁風宵烈。湛露朝零。雲垂藹下。泉冽清冷。哀哉行人。感物傷情。從子京邑。言觀厥成。天保祚德。式谷以寧。（○本集二作贈顧驃騎后二首。《詩紀》二十六、又吳棫韻補五引覿、育二韻。）

【贈顧驃騎詩二首·思文（八章）】

　　〖思文。美祁陽也。祁陽能明其德。刑于寡妻。以至於家邦。無思不服。亦賴賢妃貞女以成其內教。故作是詩焉。〗

　　思文祁陽。祁陽克畯。天錫純嘏。宣茲義問。德音既烈。海外有奮。既奮斯音。祗敬厥德。昭治其家。覃及邦國。永肇儀刑。俾民惟則。

　　文王在上。太姒思齊。魯侯克昌。亦賴令妻。鑒神有顧。蘋蘩在斯。祁陽載天。作之伉儷。

　　在虞之胄。實惟有姚。穎艷玉秀。華茂桃夭。居顯祗明。在靈格幽。清塵熠爍。淑心綢繆。爰及祁陽。惟德之周。

　　其德伊何。和貞虔告。師民履素。言謀慮度。鐘鼓思樂。靖端夙效。考休攸嬪。來嫁於顧。

　　羔羊執贄。玉帛有輝。百兩集止。之子于歸。宗姻風從。娣侄雲回。祁陽顧之。煥其盈闈。

　　既曰歸止。式揚好音。言觀河洲。有集於林。思樂葛藟。薄采其蕈。疾彼攸遂。乃孚惠心。惠心既孚。有恪中饋。敦此眾斯。永錫嗣類。載延窈窕。用和寤寐。神之聽之。胤祚來爾。

　　昔周之隆。有任有姒。內刑聖敬。外崇多士。今我淑人。實亮君子。亹亹翼翼。亦繼斯祉。宜爾子孫。福祿盈止。（○本集二。《詩紀》二十六。）

【贈鄱陽府君張仲膺詩（五章）】

　　神林何有。奇華妙實。皇朝如何。窮文極質。斌斌君子。升堂入室。太上有曜。子誕其輝。知機日難。子達其微。入輔帷幄。出御千里。滔滔江漢。南國之紀。

　　謁帝東堂。剖符南征。天子命我。車服以榮。何以潤之。德被蒼生。何以濟之。威振群城。卻愚以化。崇賢以仁。鳳舒其翮。龍濯其鱗。憶彼荒藪。莫敢不賓。雖雲舊邦。其命維新。

　　卞和南金。終始一色。顯允君子。窮達一德。弘仁厲道。物究其極。古賢受爵。循牆虔恭。今哲居貴。履盈如沖。接新以化。愛舊以豐。隆此嚶鳴。惇彼谷風。

　　忠至寵加。孝至榮集。內崇南芬。外清名邑。煒煒棠棣。京增其華。猗猗桑梓。厥耀孔多。被綉晝行。昔人攸羡。階雲飛藻。孰與同粲。

　　人道伊何。難合易離。會如升峻。別如順淇。嗟我懷人。曷雲其來。貢言執手。涕既隕之。（○本集三。《詩紀》二十六。）

【贈顧彥先（五章）】

　　玄黃挺秀。誕受至真。行該其高。德備其新。光瑩之偉。隋卞同珍。騰都之駿。龍鳳合塵。

　　皇皇明哲。應期繼聲。華暎殊域。實鎮天庭。入輔出輔。

　　乾乾靡寧。夏發涼台。我雨我暑。冬違邦族。風霜是處。嗟彼獨宿。誰與晤語。飄遙艱辛。非禹孰舉。言念君子。悵惟心楚。

　　悠悠山川。驍驍征遐。陟升嶕嶢。降涉洪波。言無不利。乘嶮而嘉。人懷思慮。我保其和。

　　邂逅相遇。良願乃從。不逢知己。誰濟予躬。莫攀莫附。愧我高風。時過年邁。晻冉桑榆。晞光賴潤。亦在斯須。假我夷塗。頓不忘驅。泛予津川。桴不失浮。無愛餘輝。遂暗東嵎。

　　幽幽東嵎。戀彼西歸。瞻儀情感。聆音心悲。之子于邁。夙夜京畿。王事多難。仲焉徘徊。（○本集三。《詩紀》二十六。）

【答顧秀才詩五章】

　　芒芒上玄。有物有則。厥初造命。立我藝則。爰茲族類。有覺先識。斯文未喪。誕育明德。

　　允矣顧生。載靈之和。沈根芳沼。濯秀蘭波。淵翹戢穎。景茂凌華。惟是德心。是用閑邪。

　　德心伊何。行歸於周。希高仰峻。企遠懷悠。匪願在明。靡倦斯幽。凡我同朋。瞻言清休。

　　慎終於遠。俾民歸厚。言若有行。及予攜手。何以恤我。其仁孔有。心之雲愛。隆敬其久。

　　既邁斯仁。亦迪茲文。藻不雕朴。華不變淳。有斐君子。如珪如璠。仰欽德類。依懷惠詮。式揚好問。邦家于宣。（○本集三。《詩紀》二十六。吳棫韻補一引淳、璠二韻。）

【答大將軍祭酒顧令文寺（五章）】

　　惟林有鸞。惟淵有螭。顯允明德。實邦之基。先後陟恪。子配于茲。遵彼玉堂。受言遘之。

　　中原有軌。世鮮克蹈。先民有懷。子探其妙。心猶水鑒。函景內照。名若振炎。攄光外燿。

　　相彼水鑒。民胥攸臨。矧曰明德。人誰弗欽。寫我采頤。即爾澄心。義隆自古。好邈在今。

　　大人有作。興雲自天。之子于升。亦躍于淵。景曳清霄。響發鳴弦。義問弘集。淑風載鮮。

　　企予朔都。非子孰念。豈無弱翰。才不克贍。惠音聿來。瓊華玉艷。無德不報。念辭惟忝。（○本集三。《詩紀》二十六。）

【答吳王上將顧處微詩（九章）】

　　邈矣大昧。造化明明。物以曲全。人以直生。《類聚》百族。群分萬形。員淵挺隋。方川吐瓊。

　　藹藹洪族。天祿攸蕃。神綏厥本。道裕其源。條有豐葉。波無輟瀾。烈風時播。芳響世繁。

　　曰繁曰賾。載德于茲。克文克敏。乃惠乃慈。遵彼洪流。薄言詠之。好是神契。聊與之期。

　　仁勇同宅。文武相紛。王謂御事。誰撫上軍。於時翻飛。虎嘯江汶。式遏不虞。俾也無塵。

　　三代既遠。直道垂音。非齒焉尚。非德孰欽。贊仰自古。鮮曰在今。匪唯形交。殷薦其心。

　　心以殷薦。分以道成。祗服惠顧。疇此深情。亦有芳訊。薄載其誠。豈無春暉。茲焉可榮。

　　大道易聞。崇軌難襲。孰雲匪衍。咎吝尢衍。敢謝不佞。棲山自戢。臨篇焉愧。德輶辭輯。

　　翩彼日月。逝猶駭電。朝華未厭。夕風已扇。詩亦有悲。無幾相見。懷德嘆心。於焉東眷。

　　平津晚貢。貢公后徽。陟彼玉階。黃發來升。靈卉三秀。芳草秋興。唯頤清神。福祿是膺。（○本集三。《詩紀》二十六。）

【贈顧尚書詩】

　　五獄降神。四瀆炳靈。兩儀鈞陶。參和大成。兆光人倫。誕育至英。于顯尚書。實惟我兄。行成世則。才為時生。體道既弘。大德允明。厥弘伊何。靡曠不遵。厥明伊何。靡妙不研。無索炤灼。有求幽玄。細微不錯。毫荒以陳。積簣為山。納流成淵。扶翹布華。養物作春。所肅以禮。所潤以仁。宣質拔行。曜文八采。堅不可鑽。清如凝水。方跡迎朖。蹈齊闕里。晞聖而惟。亦顧之子。彼棄芝英。玩此蘭茝。異世同芳。其馥不已。有蘭既馥。我風載清。能芬南嶽。運芳北征。子有其德。人求其馨。逝此陋巷。薰彼紫庭。厥音不已。鼓鍾有聲。聞天之聰。譬之鵠鳴。天聰既招。我實惟彰。乘風之鳳。眷言朝陽。披雲藻綉。來此舊鄉。謙光自抑。厥輝愈揚。麗容魋翕。孔好已張。既照平林。具我華英。華英已曜。餘光難延。會淺別速。哀以紹欣。追曠同少。暫和笑言。殊音合奏。曲異響連。絕我歡條。統我思因。根分來在。愛感往思。我非形景。有處有游。載離載會。且歡且憂。感彼遠曠。吝此延娛。樂奏聲哀。言發涕流。唯願我子。德與福俱。亦天之佑。亦我之私。（本集缺私字。○本集三。《詩紀》二十六。又吳棫韻補二引英、延二韻。）

【答兄平原詩】（《詩紀》雲。平原贈詩見前。）

　　伊我世族。太極降精。昔在上代。軒虞篤生。厥生伊何。流祚萬齡。南獄有神。乃降厥靈。誕鍾祖考。徹茲神明。運步玉衡。仰和太清。賓御四門。旁穆紫庭。紫庭既穆。威聲爰振。厥振伊何。播化殊鄰。清風攸被。率土歸仁。彤弧所彎。萬里無塵。功昭王府。帝庸厥勛。黃鉞授征。錫命頻繁。闞如虓虎。肅茲三軍。光若辰跱。亮彼公門。仍世上司。芳流慶雲。純和所產。爰育仁昆。誕豐岐嶷。實昭令聞。令聞伊何。休音允臧。先公克構。乃崇斯堂。耀穎上京。發跡扶桑。戎車出征。時惟鷹揚。膺揚既昭。勛庸克邁。天子命我。鎮弼于外。代作擀城。以表南裔。降災匪蠲。景命顛沛。惟我賢昆。天姿秀生。含奇播越。明德惟馨。太陽散氣。乃稟厥和。山川垂度。爰則厥遐。厥遐伊何。惟光惟大。惟大伊何。如岱如渭。恢此廣淵。廓彼洪懿。弘道惇德。淵哉為器。統我先基。弱冠慷慨。將弘祖業。實崇奕世。咨予頑曚。蕞爾弱才。沈耀玄渚。挹庇雲淇。陶化靡移。固陋于茲。瞻仰洪範。實忝先基。巍巍先基。重規累構。赫赫重光。遐風激鶩。昔我先公。爰造斯猷。今我六蔽。匪崇克扶。悠悠大道。載邈載遐。洋洋淵源。如海如河。昔我先公。斯綱斯紀。今我末嗣。乃傾乃圮。世業之頹。自予小子。仰愧靈丘。銜憂沒齒。憂懷惟何。顧景惟塵。峨峨高蹤。眇眇貿辰。明德繼體。莫非哲人。今我頑鄙。規範靡遵。仍世載德。荒之予身。莫峻匪岳。有俊斯登。莫高匪雲。有翼斯凌。矧我成基。匪克階升。玄黃長坂。載寐載興。豈敢憚行。哀此負乘。芒芒高山。自予頹之。濟濟德義。匪我懷之。終銜永負。于其愧而。昔予言曠。泛舟東川。銜憂告辭。揮淚海濱。羲陽趣駕。炎華電征。自我不見。邈哉八齡。悠思回望。寤言通靈。昔我往矣。辰在東嵎。今我于茲。日薄桑榆。銜艱遘愍。困瘁殷憂。哀矣我世。匪蒙靈休。開元迄茲。天迭興微。震風隱駭。海水群飛。王旅南征。闡耀靈威。予昆乃播。爰集朔土。載離永久。其毒太苦。上帝休命。駕言其歸。多我遘愍。振蕩朔垂。羈系殊俗。初願用違。嚴駕東征。肅邁林野。夕秣乘馬。朝整仆旅。矯矯乘馬。載驅載馳。漫漫長路。或降或階。晨風夙零。朝不皇飢。傾景儵墜。夕不存罷。雖有豐草。匪釋奔駟。雖有重陰。匪遑假寐。煢煢僕夫。悠悠遄征。經彼喬木。有鳥嚶嗚。微物識儕。矧伊有情。樂茲棠棣。實歡友生。既至既覲。滯思曠年。年在曠紀。覲未浹辰。恨其永懷。憂心孔艱。天地永久。命也難長。生民忽霍。曷雲其常。我之既存。靡績靡紀。乾坤難並。寂焉其已。生若電激。沒若川征。存愧松柏。逝慚生靈。匪吝性命。實悼徒生。苟克析薪。豈憚冥冥。瞻企皇極。徼福上天。冀我友生。要期永年。昔我先公。邦國攸興。今我家道。綿綿莫承。昔我昆弟。如鸞如龍。今我友生。凋俊墜雄。家哲永徂。世業長終。華堂傾構。廣宅頹墉。高門降衡。修庭樹蓬。感物悲懷。愴矣其傷。惇仁泛愛。錫予好音。晞光懷寶。煥若南金。披華玩藻。曄若翰林。詠彼清聲。被之瑟琴。味此殊響。慰之予心。弘懿忘鄙。命之反覆。敢投挑李。以報寶玉。冀憑光益。編諸末錄。（○本集三。文館詞林百五十二。《詩紀》二十六。又《類聚》二十一作答兄詩。引龍、雄、墉、蓬四韻。吳棫韻補一引才、淇二韻。又四引構、鶩二韻。並注。鶩。馳也。）

【贈鄭曼季詩四首·谷風（五章）】

　　〖谷風。懷思也。君子在野。愛而不見。故作是詩。言其懷而思之也。〗

　　習習谷風。扇此暮春。玄澤墜潤。靈華煙熅。高山熾景。喬木興繁。蘭波清涌。芳滸增源。感物興想。念我懷人。

　　習習谷風。載穆其音。流芳鼓物。清塵拂林。霖雨嘉播。有渰凄陰。歸鴻逝矣。玄鳥來吟。嗟我懷人。其居樂潛。明發有想。如結予心。

　　習習谷風。以溫以涼。玄黃交泰。品物含章。潛介淵躍。飛鳥雲翔。嗟我懷人。在津之梁。明發有思。凌波褰裳。

　　習習谷風。有集惟喬。嗟我懷人。於焉逍遙。鸞棲高岡。耳想雲韶。拊翼墜夕。和鳴興朝。我之思之。言懷其休。

　　習習谷風。其音孔嘉。所謂伊人。在谷之阿。虎質山嘯。龍輝淵播。維南有箕。匪休其和。有捄天畢。戢爾滂沱。懿厥河漢。耽彼大華。明發有懷。我勞如何。（○本集三。文館詞林百五十六。《詩紀》二十七。）

【贈鄭曼季詩四首·鳴鶴（四章）】

　　〖鳴鶴。美君子也。太平之時。君子猶有退而窮居者。樂天知命。無憂無欲。收碩人之考槃。傷有德之遺世。故作是詩也。

　　鳴鶴在陰。戢其左翼。肅雍和鳴。在川之域。假樂君子。祚爾明德。思樂重虛。歸於其極。嗟我懷人。惟馨黍稷。

　　鳴鶴在陰。其鳴喈喈。垂翼蘭沼。濯清芳池。假樂君子。其茂猗猗。底之瑰寶。有粲瓊環。乃振褧裳。襲爾好衣。嗟我懷人。啟襟以晞。

　　鳴鶴在陰。其儀藹藹。謂天蓋高。和音于邁。假樂君子。篤膺俊乂。穆風潛烈。興雲戢薈。德茂當年。時愆嘉會。安德鞶藻。改爾縞帶。嗟我懷人。心焉慷愾。

　　鳴鶴在陰。載好其聲。漸陸儀羽。遵渚回涇。假樂君子。祚之篤生。德耀有穆。如瑤如瓊。視流濯發。滅景遺纓。安得風雲。雨爾北冥。嗟我懷人。惟用傷情。（○（同上））

【贈鄭曼季詩四首·南衡（五章）】

　　〖南衡。美君子也。言君子遁世不悶。以德存身。作者思其以德來仕。又願言就之宿。感白駒之義。而作是詩焉。〗

　　南衡惟岳。峻極昊蒼。瞻彼江湘。惟水泱泱。清和有合。俊乂以藏。天保定爾。茂以瓊光。景秀濛汜。穎逸扶桑。我之懷矣。休音峻揚。

　　穆穆休音。有來肅雍。沈波涌奧。淵芳馥風。傃虛養恬。照日遺蹤。考槃遵渚。思樂潛龍。我之懷矣。寘爾華宮。

　　和璧在山。荊林玉潤。之子于潛。清輝遠振。克稱輶德。作寶有晉。和聲在林。羽儀未變。我之懷矣。有客來信。

　　風雲有作。應通山淵。清琴啟彈。宮商乘弦。類族知感。有命自天。夷叔希世。猶謂比肩。矧我與子。姤會斯年。我之懷居。其好纏綿。

　　古人有言。詩以宣心。我之懷矣。在彼北林。北林何有。于煥斯文。瓊瑰非寶。尺牘成珍。豐華非妙。得意惟神。河魴登俎。遭逢清川。（○同上）

【贈鄭曼季詩四首·高岡（四章）】

　　瞻彼高岡。有猗其桐。允也君子。實寶南江。員規啟裕。沈矩履方。泳此明流。清瀾川通。陟彼衡林。味其回芳。

　　馥矣回芳。綢繆中原。祁祁庶類。薄采其芬。棲遲泌丘。容與衡門。聲播東汜。響溢南雲。

　　穆穆閶闔。南端啟籥。庶明以庸。帝聽式闕。有鳳于潛。在林棲翮。非予之祚。孰與好爵。

　　幽居玩物。顧景自頤。發憤潛帷。彷佛有思。予美亡此。終然肯來。企予與言。惟用作詩。（○同上）

【答孫顯世詩（十章）】

　　邈矣上祖。垂休萬葉。廣問弘被。崇軌峻躡。高山克荒。大川利涉。繁茲惟祜。風連雲接。

　　大人有作。二后利見。九功敷奏。七德殷薦。鼎實重飪。芳烈再扇。奕葉弘道。天祿來宴。

　　道弘振古。祚來替今。如彼在川。亦有浮沈。大韶既系。響比我音。豈曰荒止。塗弗克尋。

　　昌風改物。豈水易瀾。百川總紀。四海合源。在彼焉取。聿來莫觀。曾是褊心。敢忘丘園。員暉偏照。玄澤謬盈。發彼承華。頓此增城。托景靈雲。倦遊戶庭。匪曰能之。實忝長嬰。

　　煥矣金虎。襲我皇猷。孰雲匪吝。仰愧蒼流。往蹇來反。弭跡一丘。孌彼東朝。言即爾謀。

　　振振孫子。洪族之紀。志擬龍潛。德配麟趾。弘義朖節。克明峻軌。遵彼中皋。於穆不已。

　　於穆不已。大都是階。之子于命。人應如頹。厚德時邁。協風允諧。惠此海湄。俾也可懷。

　　乃眷丘林。樂哉河曲。解紱投簪。披褐懷玉。遺情春台。托蔭寒木。言念伊人。溫其在谷。

　　道俟人行。辭以義輯。和容過表。余未雲執。惠音高播。清風駿集。懷德形撫。

　　臨篇景立。（○本集三。文館詞林百五十六作答孫承。《詩紀》二十七。）

【失題（八章）】

　　悠悠縣象。昭回太素。清濁迭興。升降啟度。遺和既爽。季春告暮。朱明來思。青陽受煦。

　　日征月盈。天道變通。太初陶物。造化為功。四月惟夏。南征觀方。凱風有集。飄遙南窗。思樂萬物。觀異知同。

　　有渰萋萋。甘雨未播。黍稷方華。中田多稼。庭槐振藻。園桃阿那。薄言觀物。在堂知化。

　　蓬戶惟情。玩物一室。明發有懷。念昔先哲。通夢幽人。彷佛遺烈。清暉在天。孰與永日。

　　乃啟遺籍。思予大觀。幽居傲物。顧景怡顏。況惟解舞。衡門重關。思媚古人。有懷良盤。沈曦含輝。芳烈如蘭。

　　厥初生民。有物有類。自古有稱。大寶以位。征徒式好。俊奔攸遂。啟予有聞。誨爾達貴。

　　達貴伊何。天爵無榮。渾淪大昧。混其濁清。毀方遁象。遺頑履貞。道實藏器。景以昭形。

　　芒芒陋世。奚兢奚錯。牧彼紛華。委之沖漠。漂志垂天。矯心馮閣。通好庄聃。儀刑有作。安得達人。顧予命薄。（○本集二。《詩紀》二十七。）

【同前（六章）】

　　思樂芳林。言采其菊。衡薄遵塗。中原有菽。登彼修巒。在林寤宿。彷佛佳人。清顏如玉。

　　予美亡此。誰為適道。容與俟之。玄發方皓。躑躅山阿。玩此芳草。願餐其穎。庶以遺老。

　　亹亹嘉時。飄忽棄予。有瞻逝深。永嘆潛滸。登願扶桑。抑結飛晷。伊人匪存。遺芳孰與。

　　精氣為物。或降或升。徂落攸往。神奇有登。死生為徒。存亡曷勝。謂予不信。遺籍有征。

　　間居外物。靜言樂幽。繩樞增結。瓮牖綢繆。和神當春。清節為秋。天地則爾。戶庭已悠。

　　嗟我懷人。悠悠其潛。念昔先烈。有懷所欽。駭情玩世。當允南金。瓊輝邈矣。誰適為心。明發興言。慷慨芳林。（○本集二。《詩紀》二十七。）

【同前】

　　美哉良友。稟德坤靈。明照遠鑒。幽微妍精。超跡皇英。質如瑤瓊。贈我翰林。示我丹誠。道同契合。體異心並。自頃西徂。合於五樓。遲想歡嬿。觀我良疇。亦既至止。願言莫由。室邇入鬲。中情則憂。抱恨東遊。神往形留。何以合志。寄之此詩。何以寫思。記之斯辭。我心有矣。歌以贈之。無秘爾音。萬我是貽。（本集三。《詩紀》二十七。）

【同前】

　　有美一人。芳問芬葩。嗟我欽羡。夢想光華。亦既至止。上下欣嘉。德馥秋蘭。容茂春羅。淑似令娣。惟予陋何。雖有良友。朽木難加。愛樂朋規。贈以斯歌。皆能載之。其美孔多。嗟痛薄祜。並罹哀苦。堂構既崩。過庭莫睹。我悴西鄰。子沈東土。契闊艱辛。誰與晤語。身滯情往。神遊影處。發夢宵寐。以慰延佇。（○本集三。《詩紀》二十七。）

【贈孫顯世詩】

　　制動以靜。秘景在隆。雲根可棲。樂此隈岑。（○吳棫韻補一。）



【答兄平原詩（以下五言。）】

　　悠悠塗可極。別促怨會長。銜思戀行邁。興言在臨觴。南津有絕濟。北渚無河梁。神往同逝感。形留悲參商。銜軌若殊跡。牽牛非服箱。（○本集四。《文選》二十五作答兄機。《初學記》十七。《詩紀》二十七。又《類聚》二十九作贈兄。引長、觴、梁、商四韻。《初學記》十八作答兄機。引長、梁二韻。）

【答張士然詩】

　　行邁越長川。飄遙冒風塵。通波激枉渚。悲風薄丘榛。修路無窮跡。井邑自相循。百城各異俗。千室非良鄰。歡舊難假合。風土豈虛親。感念桑梓域。仿佛眼中人。靡靡日夜遠。眷眷懷苦辛。（○本集四。《文選》二十五。《詩紀》二十七。又草堂詩箋三十三冬至詩注引循、鄰、親三韻。）

【為顧彥先贈婦往返詩四首】

　　我在三川陽。子居五湖陰。山海一何曠。譬彼飛與沈。目想清惠姿。耳存淑媚音。獨寐多遠念。寤言撫空衿。彼美同懷子。非爾誰為心。（○本集四。玉台新詠三。《詩紀》二十七。又寰宇記九十四引陸士龍贈顧彥先《詩》曰：我家五湖陰。君居三山陽。）

　　悠悠君行邁。煢煢妾獨止。山河安可逾。永路隔萬里。京師多妖冶。粲粲都人子。雅步裊纖腰。巧笑發皓齒。佳麗良可美。衰賤焉足紀。遠蒙眷顧言。銜恩非望始。（○本集四。《文選》二十五。玉台新詠三。《詩紀》二十七。）

　　翩翩飛蓬征。鬱郁寒木榮。游止固殊性。浮沈豈一情。隆愛結在昔。信誓貫三靈。秉心金石固。豈從時俗傾。美目逝不顧。纖腰徒盈盈。何用結中款。仰指北辰星。（○本集四。玉台新詠三。《詩紀》二十七。）

　　浮海難為水。游林難為觀。容色貴及時。朝華忌日晏。皎皎彼姝子。灼灼懷春粲。西城善稚舞。總章饒清彈。鳴簧發丹唇。朱弦繞素腕。輕裾猶電揮。雙袂如霞散。華容溢藻幄。哀響入雲漢。知音世所希。非君誰能贊。棄置北辰星。問此玄龍煥。時暮復何言。華落理必賤。（○本集四。《文選》二十五。《詩紀》二十七。又《初學記》十五引彈、腕二韻。）

【詩】

　　綠房含青實。金條懸白璆。俯仰隨風傾。煒燁照清流。（○本集四。《類聚》八十二作晉陸筠詩。《詩紀》二十七。又合璧事類別集四十四作晉陸筠詩。引璆一韻。）

【芙蓉詩】

　　盈盈荷上露。灼灼如明珠。（○《文選》十六別賦注。）

　　寢共織成被。絮以同攻綿。（○《御覽》七百七。）

　　夏搖比翼扇。冬坐比肩氈。（○《書鈔》百三十四作陸機詩。引第一句。《御覽》七百八作陸雲詩。引第二句。）

　　衣用雙絹。寢無絳幬。（○《書鈔》百三十二。○逯案。兩句蓋脫一字。）

【詩】

　　逍遙近南畔。長嘯作悲嘆。（○本集四。《類聚》十九。《詩紀》二十七。）

　　鄭豐

　　〈豐。字曼季。為吳王文學。有集二卷。〉

【答陸士龍詩四首·鴛鴦（六章）】

　　〖鴛鴦。美賢也。有賢干二人。雙飛東嶽。揚輝上京。其兄已顯登清朝。而弟中漸。婆娑衡門。然其勞謙接士。吐握待賢。雖姬公之下白屋。洙泗之養三千。無以過也。乃肯垂顧。惠我好音。思與其游道德之樂。結永好之歡云爾。〗

　　鴛鴦於飛。在江之浚。和音交暢。拊翼雙起。朝游蘭池。夕宿蘭沚。清風翕習。扇彼蘭茝。凌雲高厲。載翔載止。

　　鴛鴦於飛。載飛載吟。有郁浚藪。實惟桂林。芳條高茂。華繁垂陰。爰翱爰翔。爰甜其南。有馥其芬。協我好音。

　　鴛鴦於飛。乘雲高翔。有嚶其友。戢翼未翔。澹淡素波。容與趨倡。雖曰戢止。和音遠揚。我有好爵。與子偕嘗。鴛鴦於飛。徘徊翩翻。載頡載頏。顧侶鳴群。有郁蘭皋。冽彼清源。駕言游之。聊樂我雲。思與佳人。齊歡順川。

　　鴛鴦於飛。或矯或游。習習谷風。扇彼清流。春草揚翹。黿魚沉浮。感物興想。我心長憂。誰謂河廣。曾不容舟。企予望之。搔首踟躕。

　　鴛鴦於飛。載和其鳴。懷爾好音。寘我中情。人亦有言。心得遺形。授我木瓜。報爾瑤瓊。匪系曰報。永好千齡。（○本集三。文館詞林百五十六。《詩紀》二十七。）

【答陸士龍詩四首·蘭林（五章）】

　　〖蘭林。懽至好也。有君子世濟其美。英名光茂。遭時暫否。畜德衡門。顧我殷勤。屢辱德音。思與結好。以永不刊。〗

　　瞻彼蘭林。有翹其秀。有斐君子。邦之碩茂。厥德伊何。固天攸授。如川之源。如山之富。迴流清淵。啟襟開袖。縉紳晞風。民用胥附。

　　猗猗碩人。如玉如金。浚其明哲。克廣德心。習習凱風。吹我棘林。飛鴞萃止。允懷好音。悠悠征徒。輶德鮮任。嗟我猗人。實味實耽。（本集、《詩紀》作和樂實忱。）

　　在昔延州。鵠鳴江涯。今我陸子。曠世繼奇。身乖千載。德音並馳。漸鴻遵渚。宛其羽儀。安得高風。騰翮天池。

　　飛龍蜿蜒。山谷氣醫。猛虎嘯吟。清風高厲。情同來感。數乖身逝。夷鮑齊歡。專名故世。愷悌君子。民之攸暨。咨予遘時。千載同愛。

　　垂隴之會。匪詩不宣。嗟我懷人。斯恩殷勤。德音來訊。有蔚其文。趯趯儳免。匪跡不存。誠在心德。愛結忘言。（○本集三。文館詞林百五十六第三首。《詩紀》二十七。）

【答陸士龍詩四首·南山（五章）】

　　〖南山。酬至德也。君子在衡門。修道以養和。棄物以存神。民思其治。士懷其德。或思置之列位。或思從之信宿。詩人嘉與此賢。當年相遇。又屢獲德音。情歡心至。故作是詩焉。〗

　　陟彼南山。言采其蕭。樂只君子。邦家之翹。克茂厥猷。至道是收。耽道以儉。廣愛以周。嗟我懷人。永好千秋。

　　適彼江潭。言釣其鱮。有美碩人。自公退處。羔裘逍遙。輶德是舉。白駒遁時。世事孰與。思我猗人。寘之晉序。有客信宿。獨寐寤語。

　　天高地卑。玄黃煙熅。人道交泰。自昔先民。耽文合好。輔德與仁。管叔罕僑。曠世鮮鄰。修組絕結。玄弁生塵。咨我與子。遘會當身。琴瑟在御。永愛纏綿。

　　瞻彼江澳。言詠其潭。所謂伊人。在川之陰。養和以泰。樂道之潛。錦衣尚絅。至樂是耽。興言永思。繫懷所欽。愛而不見。獨寐寤吟。

　　詩以言志。先民是經。乃惠嘉訊。德音惟馨。欽詠繁藻。永結中情。華文傷實。世士所營。達人神化。反之混冥。交棄其數。言取其誠。思與哲人。獨寶其貞。（○本集三。文館詞林百五十六第二首。《詩紀》二十七。）

【答陸士龍詩四首·中陵（四章）】

　　瞻彼中陵。蘭蕙猗猗。顯允君子。樂且有儀。沈仁育物。玄聰鏡機。德充闈庭。名逸南畿。祁祁俊乂。言酌言依。

　　鼓鍾于宮。百里震聲。亹亹令問。歸我偉貞。厥振伊何。駿奔以驚。厥問伊何。民胥以寧。有鶴在陰。非子誰鳴。我有好爵。非子孰盈。

　　潛龍遁初。有鳳戢翚。王猷未泰。彝倫錯違。皋門重管。資爾啟扉。庶績逌斁。非爾焉綏。翼翼京宇。爾瞻爾睎。民之胥望。如渴如飢。

　　德音來惠。復玩三周。沈潤淵洞。逸藻雲浮。結心所親。曷變曷渝。

　　路隔津梁。一韋限殊。終朝之思。三秋是逾。愛而不見。興言踟躕。（文館詞林作作躊。○本集三。文館詞林百五十六。《詩紀》二十七。又《書鈔》一百作贈陸士龍。引浮一韻。）

　　孫拯

　　〈拯。字顯世。吳郡富春人。吳黃門郎。入晉為涿令。陸機為大都督。引為司馬。及機被誣。收拯考掠。遂死獄中。有集二卷。〉

【贈陸士龍詩（十章）】

　　五龍戢號。雲鳥纂紀。淳化既離。義風載始。軒冕垂容。文教乃理。奕奕洪族。盛德豐祀。

　　于赫皇吳。應天統元。丞相文烈。公光贊勛。九命皇耀。茂德彌勤。華黻襲藻。金石載振。

　　淵哉陸生。丕顯洪胄。亦崇懿風。邈此弘裕。無競厥德。豐光伊茂。文以義好。施以仁富。

　　山積惟峻。道隆名遐。潛景在淵。龍躍承華。既淑爾儀。誰不允嘉。有漼重淵。載清其波。

　　濟濟皇朝。峨峨髦士。序爵以賢。惟俊萃止。翩翻二宮。令問不已。乃遷華閣。皇典斯紀。

　　思文大謨。恢我王猷。清風肆穆。雅憲允休。邁彼江川。邈此北流。微言蘭馥。玉藻雲浮。遭時之險。虎宰滔天。憑德美重。縶此俊賢。休否既亨。名以德淵。清徽伊鑠。贊之彌堅。

　　明明大象。玄鑒照微。顯允君子。求福不回。善挹餘慶。險以德祈。澄濁以清。罔有不暉。

　　釋彼短寄。樂此窈冥。形以神和。思以情新。青雲方乘。芳餌可捐。達觀在一。萬物自賓。

　　制動以靜。秘景在陰。靈根可棲。樂此隈岑。關楗重閉。誰和子音。

　　瞻彼晨風。思托茂林。（○陸士龍集三。文館詞林百五十六。《詩紀》二十七。○逯案。吳棫韻補一引捐、賓二韻作陸雲贈奚士都詩。恐誤。又卮林六引捐、賓二韻作孫拯答陸士龍詩。）

晉詩卷七

　　嵇紹

　　〈紹。字延祖。譙國銍人。嵇康子。十歲而孤。事母孝謹。累遷散騎常侍。永興元年。惠帝大軍敗於盪陰。紹以身衛帝。遂見害。有集二卷。〉

【贈石季倫詩】

　　人生稟五常。中和為至德。嗜欲雖不同。伐生所不識。仁者安其身。不為外物惑。事故誠多端。未若酒之賊。內以損性命。煩辭傷軌則。屢飲致疲怠。清和自否塞。陽堅敗楚軍。長夜傾宗國。詩書著明戒。量體節飲食。遠希彭聃壽。虛心處沖默。茹芝味醴泉。何為昏酒色。（○《文選》二十三。《類聚》二十三。《詩紀》三十。）

　　嵇含

　　〈含。字君道。紹從子。家鞏縣毫丘。自號毫丘子。舉秀才。除郎中。惠帝朝歷任征西參軍、中書侍郎。范陽王虓為征南將軍鎮許昌。以為從事中郎、襄陽太守。后奔鎮南將軍劉弘于襄陽。永興三年弘卒。含為弘將郭勵所殺。有集十捲。〉

【悅晴詩】

　　勁風歸巽林。玄雲起重基。朝霞炙瓊樹。夕影映玉芝。翔鳳晞輕翮。應龍曝纖鬐。百谷偃而立。大木顛覆持。（○《類聚》二。《初學記》二。又《御覽》八引芝一韻。《詩紀》三十。）

【伉儷詩】

　　余執百兩轡。之子詠采蘩。我憐聖善色。爾悅慈姑顏。裁彼雙絲絹。著以同功綿。夏搖比翼扇。冬卧蛩蛩氈。飢食並根粒。渴飲一流泉。朝蒸同心羹。暮庖比目鮮。挹用合卺酳。受以連理盤。朝采同本芝。夕掇駢穗蘭。臨軒樹萱草。中庭植合歡。（○《初學記》十四。《詩紀》三十。又《類聚》四十引蘩、綿、氈、泉、歡五韻。）

【登高詩】

　　七月有七日。蠢動思登高。顯首稀干精。方類自相招。（○《書鈔》百五十五。）

【台中宴會詩】

　　殿中曰□□□□。煒煒群龍吐芳蘭。謙謙君子美曾顏。（○《書鈔》六十引蘭一韻、顏一韻。）

　　牽秀

　　〈秀。字成叔。武邑觀津人。太康中為新安令。遷司空從事中郎。後為司空張華長史。惠帝時。進尚書。河間王顒以為平北將軍。鎮馮翊。永興三年。為楊騰所殺。有集四卷。〉

【宴曜武堂詩】

　　沐浴洪流。飲服清芳。將結微根。永晞朝陽。恭承渥惠。庶無怠荒。（○《初學記》十四。）

【祖孫楚詩】

　　受茲明命。作守西疆。（○《文選》五十九齊故安陸昭王碑文注。）

【四言詩】

　　幹道輔仁。坤德尚沖。（○《文選》五十八宋文皇元后哀策文注。）

【詩】

　　高宗夢嚴穴。姬文兆渭濱。群分邈十里。感應用形神。（○《書鈔》百五十八。）

　　司馬彪

　　〈彪。字紹統。河內溫縣人。泰始中為秘書郎。后拜散騎侍郎。惠帝末卒。年六十餘。有續《漢書》八十三卷、九州春秋十捲、《莊子》注二十一卷、《戰略》二十捲、集四卷。〉

【贈山濤詩】

　　苕苕椅桐樹。寄生於南嶽。上凌青雲霓。下臨千仞谷。處身孤且危。於何托余足。昔也植朝陽。傾枝俟鸞鷟。今者絕世用。倥傯見迫束。班匠不我顧。牙曠不我錄。焉得成琴瑟。何由揚妙曲。冉冉三光馳。逝者一何速。中夜不能寐。撫劍起躑躅。感彼孔聖嘆。哀此年命促。卞和潛幽冥。誰能證奇璞。冀願神龍來。揚光以見燭。（○《文選》二十四。《詩紀》二十三。又《類聚》三十一引岳谷足三韻。又八十八作與山巨源詩。引岳、谷、足、鷟、束、錄、曲、璞、燭九韻。事文《類聚》二十三無題。引鷟、束、錄、曲四韻。）

【贈山濤詩】

　　翩翩野青雀。受性孤且微。昔生三河側。鼓翼帝王畿。（○《御覽》九百二十二作贈山巨源詩。事類賦雀賦注作贈山巨源詩。）

【詩】（廣《文選》、《詩紀》作雜詩。）

　　百草應節生。含氣有深淺。秋蓬獨何辜。飄遙隨風轉。長飈一飛薄。吹我之四遠。搔首望故株。邈然無由返。（○《類聚》八十二。廣《文選》十五。《詩紀》二十三。又《御覽》九百九十七引深、轉二韻。合璧事類別集五十六引淺、轉二韻。）

【詩】

　　玉出閬風側。珠生南海濱。奕奕不同坂。蘇桂揚其芬。（○《類聚》八十三。）

　　烈烈玄飈起。粲粲繁霜凝。勁風回白雪。長川激素冰。（○事類賦冰賦注。）

　　秋節良可悲。百華咸萎落。堂前柳隨風。疏林樹蕭索。（末四字據陳本補。○《書鈔》百四十四。）

　　左攬又翠羈。右撫犀象鞍。（○《書鈔》百二十六。）

　　泛泛江漢萍。飄蕩永無根。（○《類聚》八十二。）

　　阮修

　　〈修。字宣子。陳留尉氏人。為鴻臚丞。轉行軍參軍、太子洗馬。永興三年。避亂南行。被害。時年四十二。有集二卷。〉

【上巳會詩】

　　三春之季。歲惟嘉時。靈雨既零。風以散之。英華扇耀。翔鳥群嬉。澄澄綠水。澹澹其波。修岸逶迤。長川相過。聊且逍遙。其樂如何。坐此修筵。臨彼素流。嘉餚既設。舉爵獻酬。彈箏弄琴。新聲上浮。不有七德。知者所娛。清瀨瀺灂。菱葭芬敷。沈此芳鉤。引彼潛魚。委餌芳美。君子戒諸。（○《類聚》四。廣《文選》九。《詩紀》三十。又《初學記》四、歲時雜詠十六並引時、之、嬉、波、過、何六韻。）

　　左芬

　　〈芬。齊國臨淄人。左思妹。泰始八年拜修儀。後為貴嬪。咸寧中尚有撰作。有集四卷。〉

【啄木詩】

　　南山有鳥。自名啄木。飢則啄樹。暮則巢宿。無干於人。唯志所欲。此蓋禽獸。性清者榮。性濁者辱。（○《御覽》九百二十三作裴諧集左氏詩。《詩紀》三十。又《類聚》九十二作袁淑排諧集左氏詩。所引缺此蓋禽獸四字。○逯案。左氏未必即為左芬。姑從《詩紀》。）

【感離詩】（《詩紀》雲。一作離思。此答左思贈妹之作。）

　　自我去膝下。倏忽逾再期。邈邈浸彌遠。拜奉將何時。披省所賜告。尋玩悼離詞。仿佛想容儀。欷歔不自持。何時當奉面。娛目于書詩。何以訴辛苦。告情于文辭。（○《類聚》二十九。《詩紀》三十。）

　　左思

　　〈思。字太沖。齊國臨淄人。妹芬為武帝貴嬪。泰始中。思為秘書郎。永寧中。齊王冏召為記室督。辭疾不就。有集五卷。〉

【悼離贈妹詩二首】

　　鬱郁岱青。海瀆所經。陰精神靈。為祥為禎。峨峨令妹。應期挺生。如蘭之秀。如芝之榮。總角岐嶷。齠齔夙成。比德古烈。異世同聲。

　　厥德伊何。塞淵其慮。厥聲伊何。日新其譽。幽思泉涌。乃詩乃賦。飛翰雲浮。擒藻星布。光曜邦族。名馳時路。翼翼群媛。是瞻是慕。

　　匪惟見慕。善誘善導。斟酌諸姬。言成典語。匪唯辭章。多才多巧。黼黻文綉。幾微要妙。積德彌高。用心彌奧。伊我之闇。晞妹之曜。

　　惟我惟妹。寔惟同生。早喪先妣。恩百常情。女子有行。實遠父兄。骨肉之思。固有歸寧。何悟離拆。隔以天庭。自我不見。於今二齡。

　　豈唯二齡。相見未克。雖同京宇。殊邈異國。越鳥巢南。胡馬仰北。自然之戀。禽獸罔革。仰瞻參商。沈憂內塞。何以抒懷。告情翰墨。（○《文選》詞林百五十二。又《類聚》二十九作贈妹九嬪悼離詩。引第一、第四兩章。廣《文選》、《詩紀》二十九作贈妹九嬪悼離詩。引第一、第四兩章。）

　　穆穆令妹。有德有言。才麗漢班。明朗楚樊。默識若記。下筆成篇。行顯中閨。名播八蕃。

　　以蘭之芳。以膏之明。永去骨肉。內充紫庭。至情至念。惟父惟兄。悲其生離。泣下交頸。

　　桓山之鳥。四子同巢。將飛將散。悲鳴忉忉。惟彼禽鳥。猶有號咷。況我同生。載憂載勞。

　　將離將別。置酒中堂。銜杯不飲。涕洟縱橫。會日何短。隔日何長。仰瞻曜靈。愛此寸光。

　　何以為贈。勉以列圖。何以為誡。申以詩書。去去在近。上下欷歔。含辭滿胸。鬱憤不舒。

　　燕燕之詩。佇立以泣。送爾涉塗。涕泗交集。雲往雨絕。瞻望弗及。延佇中衢。愊憶嗚唈。

　　既乖既離。馳情仿佛。何寢不夢。何行不想。靜言永念。形留神往。優思成疚。結在精爽。

　　其思伊何。發言流淚。其疢伊何。寤寐驚悸。詠爾文辭。玩爾手筆。執書當面。聊以永日。（○文館詞林百五十二。又《類聚》二十九。廣《文選》八、《詩紀》二十九並引第一、五兩章。與上篇聯為一首。）

【詠史詩八首】

　　弱冠弄柔翰。卓犖觀群書。著論准過秦。作賦擬子虛。邊城苦鳴鏑。羽檄飛京都。雖非甲胄士。疇昔覽穰苴。長嘯激清風。志若無東吳。鉛刀貴一割。夢想騁良圖。左眄澄江湘。右盻定羌胡。功成不受爵。長揖歸田廬。（○《文選》二十一。文章正宗二十九。《詩紀》二十九。）

　　鬱郁澗底松。離離山上苗。以彼徑寸莖。蔭此百尺條。世胄躡高位。英俊沈下僚。地勢使之然。由來非一朝。金張藉舊業。七葉珥漢貂。馮公豈不偉。白首不見招。（○《文選》二十一。《類聚》五十一。文章正宗二十九。《詩紀》二十九。又《初學記》十八引貂一韻。《白帖》三十引苗、條二韻。《御覽》四百七十引貂一韻。）

　　吾希段干木。偃息藩魏君。吾慕魯仲連。談笑卻秦軍。當世貴不羈。遭難能解紛。功成恥受賞。高節卓不群。臨組不肯紲。對珪寧肯分。連璽曜前庭。比之猶浮雲。（○《文選》二十一。文章正宗二十九。《詩紀》二十九。又《文選》十九述祖德詩注引分一韻。）

　　濟濟京城內。赫赫王侯居。冠蓋蔭四術。朱輪竟長衢。朝集金張館。暮宿許史廬。南鄰擊鐘磬。北里吹笙竽。寂寂楊子宅。門無卿相輿。寥寥空宇中。所講在玄虛。言論准宣尼。辭賦擬相如。悠悠百世后。英名擅八區。（○《文選》二十一。文章正宗二十九。《詩紀》二十九。又《初學記》十八引居、衢、廬、竽四韻。）

　　皓天舒白日。靈景耀神州。列宅紫宮裡。飛宇若雲浮。峨峨高門內。藹藹皆王侯。自非攀龍客。何為欻來游。被褐出閶闔。高步追許由。振衣千仞岡。濯足萬里流。（○《文選》二十一。《詩紀》二十九。）

　　荊軻飲燕市。酒酣氣益震。哀歌和漸離。謂若傍無人。雖無壯士節。與世亦殊倫。高眄邈四海。豪石何足陳。貴者雖自貴。視之若埃塵。賤者雖自賤。重之若千鈞。（○同上）

　　主父宦不達。骨肉還相薄。賣臣困樵採。伉儷不安宅。陳平無產業。歸來醫負郭。長卿還成都。壁立何寥廓。四賢豈不偉。遺烈光篇籍。當其未遇時。憂在填溝壑。英雄有迍邅。由來自古昔。何世無奇才。遺之在草澤。（○《文選》二十一。《類聚》五十五。《詩紀》二十九。）

　　習習籠中鳥。舉翮觸四隅。落落窮巷士。抱影守空廬。出門無通路。枳棘塞中塗。計策棄不收。塊若枯池魚。外望無寸祿。內顧無斗儲。親戚還相蔑。朋友日夜疏。蘇秦經遊說。李斯西上書。俯仰生榮華。咄嗟復凋枯。飲河期滿腹。貴足不願餘。巢林棲一枝。可為達士模。（○《文選》二十一。《詩紀》二十九。又《初學記》十八引隅、廬、途、魚、儲、疏六韻。）

【詠史詩】

　　梁習持魏郎。秦兵不敢出。李牧為趙將。疆場得清謐。（○《書鈔》百十九。）

【招隱詩二首】

　　杖策招隱士。荒塗橫古今。嚴穴無結構。丘中有鳴琴。白雪停陰岡。丹葩曜陽林。石泉漱瓊瑤。纖鱗或浮沈。非必絲與竹。山水有清音。何事待嘯歌。灌木自悲吟。秋菊兼食侯糧。幽蘭間重救。躊躇足力煩。聊欲投吾簪。（○《文選》二十二。《詩紀》二十九。又樑書、南史昭明太子傳引音一韻。《類聚》三十六引今、琴、林、音、吟五韻。鳴沙石室古籍業殘類書殘卷高尚門。《御覽》百四十領先引樑書。）

　　經始東山廬。果下自成榛。前有寒泉井。聊可瑩心神。峭茜青蔥間。竹柏得其真。弱葉棲霜雪。飛榮流餘津。爵服無常玩。好惡有屈伸。結綬生纏牽。彈冠去埃塵。惠連非君屈。首陽非吾仁。相與觀所尚。逍遙撰良辰。（○《文選》二十二。鳴沙石室古籍業殘類書殘卷高尚門。《詩紀》二十九。）

【雜詩】

　　〖李善本《文選》曰：於時賈充征為記室。不就。因感人年老。故作是詩。〗

　　秋風何冽冽。白露為朝霜。柔條旦夕勁。綠葉日夜黃。明月出雲崖。皦皦流素光。披軒臨前庭。嗷嗷晨雁翔。高志局四海。塊然守空堂。壯齒不恆居。歲暮常慨慷。（○《文選》二十九。《書鈔》百五十。《類聚》三。《詩紀》二十九。）

【嬌女詩】

　　吾家有嬌女。皎皎頗白皙。小字為紈素。口齒自清歷。鬢髮復廣額。雙耳似連璧。明朝弄梳台。黛眉類掃跡。濃朱衍丹唇。黃吻瀾漫赤。嬌語若連瑣。忿速乃明忄畫。握筆利彤管。篆刻未期益。執書愛綈素。誦習矜所獲。其姊字惠芳。面目燦如畫。輕妝喜樓邊。臨鏡忘紡績。舉觶擬京兆。立的成復易。玩弄眉頰間。劇兼機杼役。從容好趙舞。延袖象飛翮。上下弦柱際。文史輒卷襞。顧眄屏風畫。如見已指擿。丹青日塵暗。明義為隱賾。馳鶩翔園林。果下皆生摘。紅葩掇紫帶。萍實驟抵擲。貪華風雨中。倏忽數百適。務躡霜雪戲。重綦常累積。並心注餚饌。端坐理盤槅。翰墨戢函按。相與數離逖。動為爐鉦屈。屣履任之適。心為荼荈劇。吹噓對鼎釒歷。脂膩漫白袖。煙薰染阿錫。衣被皆重池。難與瀋水碧。任其孺子意。羞受長者責。瞥聞當與杖。掩淚俱向壁。（○玉台新詠二。《詩紀》二十九。又陸羽茶經下引皙、歷、畫、摘、適、釒歷六韻。古籍業殘敦煌唐寫本玉台新詠五六字。《御覽》三百八十一引皙、歷、璧、跡四韻。八百六十七引皙、歷、畫、摘、適、釒歷六韻。事類賦茶賦注。）

　　張翰

　　〈翰。字季鷹。吳郡人。吳大鴻臚儼之子。齊王冋闢為大司馬東曹掾。棄官歸。年五十七卒。有集二卷。〉

【贈張弋陽詩（七章）】

　　時道玄曠。階軌難尋。散纓放冕。負劍長吟。昆弟等志。托茲幽林。玄墨澄氣。虛靜和心。

　　惟我友愛。纏綿往昔。易尚去俗。攜手林薄。輕露給朝。遺英飽夕。逍遙永日。何求何索。

　　潛光重陰。抱悴如榮。絕路既續。舍我遐征。朿帶皇域。升降都城。爰賴爰慕。忡予中情。

　　負薪弗克。耕者妨力。仲儀彈弦。顧瞻先職。遺其綿綿。憂心慘惻。乃抗乃拔。釋我繞邑。

　　將逝命駕。陟彼郊圻。和鸞搖響。載驅載馳。言告分別。言告言歸。心怨辭苦。張高弦哀。

　　楊柳可卷。去在斯時。流液可年。豈雲旋歸。行役必偕。傷我長離。借喻孤禽。矜翼翩棲。

　　昔我惟樂。群居多跱。今我斯懷。纏綿萬里。人亦有分。或通或否。行矣免致。我誠永已。（○文館詞林百五十六。）

【周小史詩】

　　翩翩周生。婉孌幼童。年十有五。如日在東。香膚柔澤。素質參紅。團輔圓頤。（《類聚》作⻊責。）菡萏芙蓉。爾刑既淑。爾服亦鮮。輕車隨風。飛霧流煙。轉側猗靡。顧盻便妍。和顏善笑。美口善言。（○《類聚》三十三。《詩紀》二十九。）

【雜詩三首】

　　暮春和氣應。白日照園林。青條若總翠。黃華如散金。嘉卉亮有觀。顧此難久耽。延頸無良塗。頓足托幽深。榮與壯俱去。賤與老相尋。觀樂不照顏。慘愴發謳吟。謳吟何嗟及。古人可慰心。（○《文選》二十九。又《類聚》二十六引林、金、尋三韻。）

　　東鄰有一樹。三紀裁可拱。無花復無實。亭亭雲中竦。隟禽不為巢。短翮莫肯任。（○《類聚》二十六。《詩紀》二十九。）

　　忽有一飛鳥。五雜英華華。一鳴眾鳥至。再鳴眾鳥羅。長鳴搖羽翼。百鳥互相和。（○同上）

【思吳江歌（《詩紀》雲。一曰秋風歌。）】

　　〖晉文士傳雲。張翰有清名美望。大司馬齊王冋闢為東曹掾。在洛見秋風起。思吳中菰飯蒓羹鱸魚鱠。嘆曰：人生貴得適意爾。何能羈官數千里以要名爵。因作此歌。遂命駕還。〗

　　秋風起兮佳景時。吳江水兮鱸魚肥。三千里兮安未歸。恨難得兮仰天悲。（○歲華紀麗三。中吳紀聞三。輿地紀勝五。《詩紀》二十九。）

　　張載

　　〈載。字孟陽。安平灌津人。太康中為著作佐郎。轉太子中舍人。遷樂安相、弘農太守。長沙王冋請為記督。拜中書侍郎。復領著作。稱疾歸。卒。有集七卷。〉

【贈司隸傅咸詩（五章）】

　　皇靈闡曜。流英敷醇。苞光含素。以授哲人。于赫洪烈。實子厥真。慮該道機。思窮妙神。汪穆其度。煥蔚其文。實茂成秋。華繁榮春。清藻既振。乃郁乃彬。德風雲暢。休聲響震。

　　侔蹤古昔。越軌曩朝。外駭方域。內冠皇僚。峨峨峻極。誰其能超。出蒞宰守。播化丞苗。入毗帝猷。翼贊均陶。道殊顏孔。勛擬伊皋。

　　太上立本。至虛是崇。猗歟清規。允迪斯沖。韜納無方。以光徽融。嗟我昏曚。懷賢仰風。

　　思存豫屬。廁于末徒。沐浴芳源。儀形訓模。重仞幽秘。願陟其塗。

　　彼海湯湯。涓流所歸。鱗宗龍翔。鳥慕鳳飛。瞻顧高景。曷雲能違。未見君子。載渴載飢。（○文館詞林百五十六。）

【詩】

　　太谷石榴。木滋之最。膚如凝脂。汁如清瀨。江南都蔗。張掖豐柿。三巴黃甘。瓜州素柰。凡此數品。殊美絕快。渴者所思。銘之裳帶。（○《初學記》二十八引柿、柰、快、帶四韻。《御覽》九百七十引最、瀨、帶三韻。九百六十六引、帶二韻。九百七十引霈、、快、帶四韻。九百七十四引沛、、快、帶四韻。事類賦甘賦注引柰、帶二韻。《詩紀》二十九引柿、柰、快、帶四韻。）

【登成都白菟樓詩】

　　重城結曲阿。飛宇起層樓。累棟出雲表。嶢{山檗}臨太虛。高軒啟朱扉。回望暢八隅。西瞻岷山領。嵯峨似荊巫。蹲鴟蔽地生。原隰殖嘉蔬。雖遇堯湯世。民食恆有餘。鬱郁小城中。岌岌百族居。街術紛綺錯。高甍夾長衢。借問楊子宅。想見長卿廬。程卓累千金。驕侈擬五侯。門有連騎客。翠帶腰吳鉤。鼎食隨時進。百和妙且殊。披林采秋橘。臨江釣春魚。黑子過龍醢。果饌逾蟹蝑。芳茶冠六清。溢味播九區。人生苟安樂。茲土聊可娛。（○《類聚》二十八引樓、虛、隅、巫、蔬、餘、居、衢、廬九韻。陸羽茶經下引廬、都、彄、殊、蝑、區、娛八韻。《詩紀》二十九。）

【贈虞顯度詩】

　　疇昔協蘭芳。繾綣在華年。嘉好結平素。分著寮友前。謂得終遐日。綢繆永周旋。吾子遭不造。遘閔丁憂艱。俾我失良朋。誰與吐話言。一日為三秋。歲況乃三年。離居一何闊。結思如回川。（○《類聚》三十一。廣《文選》十署張協詩。《詩紀》二十九。）

【招隱詩】

　　出處雖殊途。居然有輕易。山林有悔恪。人間實多累。鵷雛翔穹冥。蒲且不能視。鸛鷺遵皋渚。數為矰所系。隱顯雖在心。彼我共一地。不見巫山火。芝艾豈相離。去來捐時俗。超然辭世偽。得意在丘中。安事愚與智。（○《類聚》三十六。廣《文選》九。《詩紀》二十九。）

【七哀詩二首】

　　北芒何壘壘。高陵有四五。借問誰家墳。皆雲漢世主。恭遙相望。原陵郁膴々。季世喪亂起。賊盜如豺虎。毀壤過一抔。便房啟幽戶。珠柙離玉體。珍寶見剽虜。園寢化為墟。周墉無遺堵。蒙蘢荊棘生。蹊逕登童豎。狐兔窟其中。蕪穢不復掃。頹隴並墾發。萌隸營農圃。昔為萬乘君。今為丘中土。感彼雍門言。凄愴哀今古。（○《文選》二十三。文章正宗二十九。《詩紀》二十九。又《初學記》十四引五、主、膴、虎、戶、虜六韻。《御覽》五百六十引五、主二韻。草堂詩箋三十二傷秋詩注引一句。）

　　秋風吐商氣。蕭瑟掃前林。陽鳥收和響。寒蟬無餘音。白露中夜結。木落柯條森。先光馳北陸。浮景忽西沈。顧望無所見。唯睹松柏陰。肅肅高桐枝。翩翩棲孤禽。仰聽離鴻鳴。俯聞蜻蛚吟。哀人易感傷。觸物增悲心。丘隴日已遠。纏綿彌思深。憂來令發白。誰雲愁可任。徘徊向長風。淚下沾衣襟。（○《文選》二十三。《類聚》三十四。《詩紀》二十九。）

【霖雨詩】（《詩紀》雲。《初學記》作張協。今從藝文作張載。）

　　霏雨餘旬朔。蒙昧日夜墜。何以解愁懷。置酒招親類。啾啾絲竹作。伶人奏奇秘。悲歌結流風。逸響回秋氣。（○《類聚》二引墜、類、氣三韻。《初學記》十五引秘、氣二韻。《詩紀》二十九。）

【擬四愁詩四首】

　　我所思兮在南巢。欲往從之巫山高。登崖遠望涕泗交。我之懷矣心傷勞。佳人遺我筒中布。何以贈之流黃素。願因飄風超遠路。終然莫致增永慕。（○玉台新詠九。《詩紀》二十九。又《類聚》三十五引巢、高、布、素四韻。《文選》十六別賦注引布、素二韻。《說文》系傳二作古詩。引素一韻。《御覽》八百十四引布、素二韻。八百二十引布、素二韻。高似孫緯略七引巢、高、布、素四韻。）

　　我所思兮在朔湄。欲往從之白雪霏。登崖永眺涕泗頹。我之懷矣心傷悲。佳人遺我雲中翮。何以贈之連城璧。願因歸鴻超遐隔。終然莫致增永積。（○玉台新詠九。《詩紀》二十九。）

　　我所思兮在隴原。欲往從之隔秦山。登崖遠望涕泗連。我之懷矣心傷煩。佳人遺我雙角端。何以贈之雕玉環。願因行雲超重巒。終然莫致增永嘆。（○玉台新詠九。《詩紀》二十九。）

　　我所思兮在營州。欲往從之路阻修。登崖遠望涕泗流。我之懷矣心傷憂。佳人遺我綠綺琴。何以贈之雙南金。願因流波超重深。終然莫致增永吟。（○《文選》三十。玉台新詠九。《詩紀》二十九。又《御覽》四百七十八引金、琴二韻。高似孫緯略引州、修、琴、金四韻。）

【述懷詩】

　　跋涉山川。千里告辭。楊了哭歧。墨氏感絲。雲乖雨絕。心乎愴而。（○《初學記》十八。《詩紀》二十九。又《文選》二十六和謝靈運詩注引而一韻。）

【詩】

　　靈象運天機。日月如激電。秋風兼夜戒。微霜凄舊院。嘉木殞蘭圃。芳草悴之菀。嚶嚶南翔雁。翩翩辭歸燕。玉肌隨爪素。噓氣應口見。斂襟思輕衣。出入忘華扇。睹物識時移。顧已知節變。（○《御覽》二十五。）

【詩】

　　白日隨天回。皦皦圓如規。踴躍湯谷中。上登扶桑枝。（○《類聚》一。《詩紀》二十九。）

【詩】

　　十日出湯谷。弭節馳萬里。經天曜四海。倏忽潛濛汜。（○《類聚》一。）

【詩】

　　氣力漸衰損。鬢髮終以皓。昔為春月華。今為秋日草。（○《類聚》十八。《詩紀》二十九。）

【送鍾參軍詩】

　　善見理不拔。闡道播徽容。（○《文選》三十數詩注。）

【贈棘子琰詩】

　　輶車運在輪。飛骨須六翮。（○《文選》三十八為范尚書讓吏部封侯第一表注。）

【泛湖詩】

　　春菰芽露碧。水荇葉連青。（○草堂詩箋三十六過南詩注。）

【登台詩】

　　遠望涕泗流。（○草堂詩箋三十六登岳詩注。）

　　張協

　　〈協。字景陽。載弟。辟公府掾。轉秘書郎。補華陰令。歷征北從事中郎。入為中書侍郎。轉河間內史。以亂屏居草澤。屬詠自娛。永嘉初。征為黃門侍郎。不就。有集四卷。〉

【詠史】

　　昔在西京時。朝野多歡娛。藹藹東都門。群公祖二疏。朱軒曜金城。供帳臨長衢。達人知止足。遺榮忽如無。抽簪解朝衣。散發歸海隅。行人為隕涕。賢哉此大夫。揮金樂當年。歲暮不留儲。顧謂四座賓。多財為累愚。清風激萬代。名與天壤俱。咄此蟬冕客。君紳宜見書。（○《文選》二十一。文章正宗二十九。《詩紀》二十九。又鳴沙石室古籍業殘略出籝金大夫篇第十五引娛、疏、衢、無、隅、夫、儲、愚八韻。）

【雜詩十首】

　　秋夜涼風起。清氣盪暄濁。蜻蛚吟階下。飛蛾拂明燭。君子從遠役。佳人守煢獨。離居幾何時。選購燧忽改木。房櫳無行跡。庭草萋以綠。青苔依空牆。蜘蛛綱四屋。感物多所懷。沈憂結心曲。（○《文選》二十九。玉台新詠三。文章正宗二十九。《詩紀》二十九。）

　　大火流坤維。白日馳西陸。浮陽映翠林。回飈扇綠竹。飛雨灑朝蘭。輕露棲業菊。龍蟄暄氣凝。天高萬物肅。弱條不重結。芳蕤豈再馥。人生瀛海內。忽如鳥過目。川上之歡逝。前修以自勖。（○《文選》二十九。文章正宗二十九。《詩紀》二十九。又草堂詩箋二十九貽華詩注引目一韻。）

　　金風扇素節。丹霞啟陰期。騰雲似涌煙。密雨如散絲。寒花發黃采。秋草含錄滋。間居玩萬物。離群戀所思。案無蕭氏牘。庭無貢公綦。高尚遺王侯。道積自成基。至人不嬰物。餘風足染時。（○《文選》二十九。《詩紀》二十九。又《類聚》二引期、絲、滋三韻。杜公瞻編珠一引期、絲二韻。《初學記》一引期、絲二韻。又三引期一韻。事類賦雨賦注作古詩。引絲一韻。）

　　朝霞迎白日。丹氣臨暘谷。醫醫結繁雲。森森散雨足。輕風摧勁草。凝霜竦高木。密葉日夜疏。業林森如束。疇昔歡時遲。晚節悲年促。歲暮懷百憂。將從季主卜。（○《文選》二十九。《詩紀》二十九。又《類聚》二引谷、足二韻。《御覽》八作張載詩。引谷一韻。）

　　昔我資章甫。聊以適諸越。行行入幽荒。甌駱從祝髮。窮年非所用。此貨將安設。瓴甋誇玙璠。魚目笑明月。不見郢中歌。能否居然別。陽春無和者。巴人皆下節。流俗多昏迷。此理誰能察。（○《文選》二十九。《詩紀》二十九。）

　　朝登魯陽關。狹路峭且深。流澗萬餘丈。圍木數千尋。咆虎響窮山。鳴鶴聒空林。凄風為我嘯。百籟坐自吟。感物多思情。在險易常心。劫來戒不虞。挺轡越飛岑。王陽驅九折。周文走岑崟。經阻貴勿遲。此理著來今。（○同上）

　　此鄉非吾地。此郭非吾城。羈旅無定心。翩翩如懸旌。出睹軍馬陣。入聞鞞鼓聲。常懼羽檄飛。神武一朝征。長鋏鳴鞘中。烽火列邊亭。舍我衡門衣。更被縵胡纓。疇昔懷微志。帷幕竅所經。何必操干戈。堂上有奇兵。折衝樽俎間。制勝在兩楹。巧遲不足稱。拙速乃垂名。（○《文選》二十九。文章正宗二十九。《詩紀》二十九。又《御覽》三百三十五引庭一韻。）

　　述職投邊城。羈束戎旅間。下車如昨日。望舒四五圓。借問此何時。胡蝶飛南園。流波戀舊浦。行雲思故山。閩越衣文蛇。胡馬願度燕。風土安所習。由來有固然。（○《文選》二十九。《詩紀》二十九。又《類聚》二十七署張協詩。引間、圓、山三韻。草堂詩箋二十七秋日詩注引圓一韻。朱校昌黎集一秋懷詩注引一然。《御覽》八事類賦《雲賦》注署張載。引山一韻。）

　　結宇窮岡曲。耦耕幽藪陰。荒庭寂以間。幽岫峭且深。凄風起東谷。有渰興南岑。雖無箕畢期。膚寸自成霖。澤雉登壟雊。寒猿擁條吟。溪壑無人跡。荒楚郁蕭森。投耒循岸垂。時聞樵採音。重基可擬志。回淵可比心。養真尚我為。道勝貴陸沈。游思竹素園。寄辭翰墨林。（○《文選》二十九。《類聚》三十六。廣《文選》九。《詩紀》二十九。又《文選》二十六贈張徐州稷詩注引音一韻。草堂詩箋二十九阻雨詩注引音一韻。又三十二秋興詩注引一句。）

　　墨蜧躍重淵。商羊儛野庭。飛廉應南箕。豐隆迎號屏。雲根臨八極。雨足灑四溟。霖瀝過二旬。散漫亞九齡。階下伏拉涌。堂上水衣生。洪潦浩方割。人懷昏墊情。沈液漱陳根。綠葉腐秋莖。里無曲突煙。路無行輪聲。環堵自頹毀。垣閭不隱形。尺燼重尋桂。紅粒貴瑤瓊。君子守固窮。在約不爽貞。雖榮田方贈。慚為溝壑名。取志於陵子。比足黔婁生。（○《文選》二十九。《詩紀》二十九。又《類聚》二作苦雨詩。引庭、屏、溟、齡、生、瓊六韻。草堂詩箋三十三題忠詩注引一句。《白帖》二引一句。《御覽》十一署張孟陽。引溟、齡、生、瓊四韻。事類賦雨賦注署張孟陽。引溟、生二韻。萬花谷后一引冥一韻。）

【雜詩】

　　太昊啟東節。春郊禮青祗。鷹化日夜分。雷動寒暑離。飛澤洗冬條。浮飈解春澌。采虹纓高雲。文虯鳴陰池。沖氣扇九垠。蒼生衍四垂。時至萬實成。化周天地移。（○《類聚》三。《詩紀》二十九。又《初學記》三引祗一韻。）

【游仙詩】

　　崢嶸玄圃深。嵯峨天領峭。亭館籠雲構。修梁流三曜。蘭葩蓋領披。清風綠隟嘯。（○《類聚》七十八。《詩紀》二十九。）

【詩】

　　天氣清和。野有甘瓜。（○《書鈔》百五十四。○逯案。原本有誤。今從陳本。）

【采菱鴻】（協作七命。系此歌。）

　　乘鷁舟兮為水嬉。臨芳洲兮拔靈芝。（○《晉書》本傳。）

晉詩卷八

　　閭丘沖

　　〈沖。字賓卿。高平人。為太傅長史。懷帝初為光祿勛。有集二卷。〉

【三月三日應詔詩二首】

　　暮春之月。春服既成。陽升土潤。冰渙川盈。餘萌達壤。嘉木敷榮。后皇宣游。既宴且寧。光光華輦。詵詵從臣。微風扇穢。朝露醫塵。上蔭丹幄。下藉文茵。臨川挹盥。濯故潔新。俯鏡清流。仰睇天津。藹藹華林。嚴嚴景陽。業業峻宇。奕奕飛梁。垂蔭倒景。若沈若翔。（○《類聚》四。章本古文苑八。廣《文選》八。《詩紀》三十。又《初學記》四、古今歲時雜詠十六、《御覽》三十並引成、盈、榮、寧、臣、茵、新、津、陽、梁、翔十一韻。）

　　浩浩白水。泛泛龍舟。皇在靈沼百辟同游。擊棹清歌。鼓枻行酬。聞樂咸和。具醉斯柔。在昔帝虞。德被遐荒。干戚在庭。苗民來王。今我哲后。古聖齊芳。惠此中國。以綏四方。元首既明。股肱惟良。樂酒今日。君子惟康。（《初學記》作樂只君子。今日惟康。《御覽》、古文苑同。○《類聚》四。《初學記》四。古今歲時雜詠十六。《御覽》三十。章本古文苑八。《詩紀》三十。○以上二首。《類聚》連而不分。似是一首。）

【招隱詩】

　　大道曠且夷。蹊路安足尋。經世有險易。隱顯處存心。嗟哉嚴岫士。歸來從所欽。（○《類聚》三十六。《詩紀》三十。）

　　曹攄

　　〈攄。字顏遠。譙國人。初補臨淄令。轉洛陽令。齊王冏輔政。攄與左思俱為記室。惠帝末。起為襄城太守。永嘉二年為征南司馬。討流人王回。敗死。有集三卷。〉

【贈韓德真詩四章】

　　赫赫顯族。冠蓋峨峨。葛延王室。如地之岳。如天之河。爰有韓生。體德逶迤。玉質含章。珪白無瑕。庇岳之崇。蔭林之華。朝游龍泉。夕棲鳳柯。同宿望舒。參轡羲和。弘曜日月。不榮若何。

　　時不久留。日月其除。玄景嗟跎。忽淪桑榆。惜此寸陰。念彼白駒。昔齊驥蹤。今則異塗。我頓吳坂。子亨天衢。爾足既駿。爾御亦殊。顧我駑蹇。能不踟躕。取譬草木。假喻龍魚。

　　松以冬凋。蘭以春芳。龍升在雲。魚沈于梁。大地未綴。華秀梓旁。傾質惠風。晞采朝陽。燼微難熾。根朽不長。爛不自燭。榮於何望。幽室誰照。冀子餘光。

　　餘光不照。怨在貧婦。谷風遺舊。伐木敦友。嗟嗟人間。一薄一厚。時無展季。臧文何咎。蕭生既沒。誰與結綬。攝余衣冠。歸守丘阜。平生之要。不忘在久。枉爾結駟。軾我壠畝。（○文館詞林百五十七。）

【贈石崇詩】〖四章〗

　　昂昂我牧。德惟人豪。作鎮方岳。有徽其高。英風遠扇。峻跡遐招。攻璞荊嵎。滋蘭江皋。朝采芝蕙。夕玩瓊瑤。豈乏石。乃收艾蕭。髦俊在位。多士盈朝。雖欣嘉願。懼忝班僚。

　　人亦有雲。上明下直。菲唯具臣。諤諤在側。讜言既奏。朝有正色。翰飛衝天。必假羽翼。咨余承管。與屬備職。曾無補益。徒竭心力。龍旗反旆。鸞駕回軾。願尋塵軌。以除其逼。



　　美茲高會。憑城臨川。峻墉亢閣。層樓辟軒。遠望長州。近察重泉。鬱郁繁林。蕩蕩洪源。津人思濟。舟士戲舩。得廁大歡。屢蒙賓延。飲必酃綠。餚則時鮮。仰接溫顏。俯聽話言。嘉我乃遇。遭彼頻煩。浮萍依水。寄生附林。托根清流。委積重陰。願樹之茂。樂川之深。太陽移宿。葵藿傾心。至誠苟著。雖微難禁。況與夫子。利齊斷金。敢敷中懷。貢之所欽。（○文館詞林百五十七。）

【贈王弘遠詩】〖三章〗

　　道貴無名。德尚寡慾。俗牧其華。我執其朴。人取其榮。余守其辱。窮巷湫隘。環堵淺局。肩牆弗暨。茅室不劉。潦必陵階。雨則浸桷。仰懼濡首。俯惟塗足。妻孥之陋。如彼隸仆。布裳不衽。韋帶三續。將乘白駒。歸於空谷。隱士良苦。樂哉勢族。

　　爾樂伊何。志逸樂深。太府堂堂。閑房暗暗。旱不厭日。水不患霖。入歡卓氏。出玩秦針。寵妻懷目。劈子娛心。華屏列曜。藻帳垂陰。纓黻流芳。羅襦解衿。嬿婉之求。一笑千金。忽彼苦誡。甘此所欽。言往不詶。秘其德音。

　　採石他山。攻璞南荊。雖無和璧。冀收瑤瓊。日月愈久。曾無玉聲。傾心注耳。寂焉靡聽。桃李不報。徒勞我誠。瑾不匿華。蘭不秘馨。何惜纖翰。莫慰予情。（○文館詞林百五十七。）

【贈歐陽建詩】〖四章〗

　　嗟我良友。惟彥之選。弱冠參戎。既立南面。或踴而升。蔚煥其變。豈徒虛聲。考績畿甸。約政理繁。事省功辯。如何勿思。自我不見。乃命僕夫。北臨其縣。

　　義闕三益。誡替離群。側想讜言。願同蘭芬。謂芒蓋高。載越其墳。涉境登朝。信惟惠君。烈烈威禁。肅如風雲。誰言善蔽。在幽必聞。鶴鳴既和。好爵亦分。

　　昔有豹產。實能魏鄭。在漢黃邵。克堪敷政。著名上代。千載遺詠。仰瞻先蹤。可不斯競。方六七十。觀化賢聖。分河跨土。于茲為盛。茂勉不墮。古人所病。

　　湯湯洪川。朝宗于海。芒芒甫田。稼穡攸在。瞻彼南畝。勤卹無殆。鑒此長流。朝夕莫改。念茲在茲。非孰肯□。慎終如始。今問遂倍。（○文館詞林百五十七。又《文選》二十九思友人詩注作贈歐陽堅石詩。引選一韻。）

【答趙景猷詩】〖十一章〗

　　于鑠趙生。載德相紹。挺此令嶷。素質晈晈。投跡清規。研思至道。擬秋厲節。晞春振藻。

　　厲節伊何。如霜之榮。懷玉匿采。抱蘭秘馨。藏器俟賈。潛秀養英。（○起首當脫兩句。）

　　海蓄其流。山積其壤。表崇望顯。源深潤廣。仰惟我友。含光昧爽。誰謂未章。今將宣朗。

　　守真良難。知德者鮮。賢不悶時。樂在為善。陟彼彌高。流川日遠。無憂不至。敦爾攸踐。

　　道有夷險。遇有通否。驥不稱力。士貴所履。識歸要會。豈嫌塗軌。苟非德義。於我糠粃。

　　泉竭龍逝。樹茂鳥聚。郁彼北林。招其儕侶。嗟我孤根。枝頁胥胥。歲寒靡托。遠播江渚。

　　濟濟京華。俊乂並湊。悠悠遐裔。我獨是赴。哀此離群。悲彼孤陋。非無新好。人則惟舊。

　　義著往葉。分珍來裔。庶幾與子。終茲不敘。豈如冬夏。寒暑易節。斯誠既者。信不待誓。

　　實望嘉贈。披懷發中。直諒未聞。屬致謙沖。投于幽谷。誡之已崇。客過行雲。虛其旋風。

　　導以水柔。示以火急。寬猛相濟。孰能企及。古人難慕。洪流叵挹。軀小裁博。余將焉襲。

　　翟氏載離。陳張終辱。交以時利。胡能不黷。竅怪吾子。自疑末俗。愧以沙礫。何言金玉。（○文館詞林百五十七。）

【同前】

　　泛舟洛川。濟彼黃河。乘流浮蕩。儵忽經過。孤柏亭亭。回山峨峨。水卉發藻。陵木揚葩。白芷舒華。綠英垂柯。游鱗交躍。翔鳥相和。俯玩璇瀨。仰看瓊華。顧想風人。伐檀山阿。存彼魚人。滄浪之歌。邈邈淪漪。滔滔洪波。大道孔長。人生幾何。俟瀆之清。徒嬰百羅。今我不樂。時將蹉跎。盪心肆志。與物無瑕。歡以卒歲。孰知其他。（○文館詞林百五十七。○逯案。文館詞林贈趙景猷詩。目錄作贈趙景猷三首。當篇又作贈趙景猷四首。其第一首十一章著錄分明。第二首以下則各首連綴。既不分篇。又不列章。然經細審。季秋惟末以下為一首。與第一首及泛舟洛川一首實共為三首。知目錄三首者為是。今為編之如此。）

【同前】〖九章〗

　　季耿惟末。孟冬之初。大火頹流。日月其除。嗟我懷人。離群索居。山谷乖錯。飛沈異塗。與爾同代。光景永殊。愛而不見。搔首踟躕。出門仿佯。陟彼城隅。俯察綠水。仰瞻天衢。雍雍和雁。偏偏游鳧。感物興懷。憤思鬱紆。

　　修夜悠悠。寂寂閑處。情在心想。中宵寤語。有鳥自南。寄聲謝汝。飛鳥難期。徒獨延佇。

　　精誠之至。崩城隕霜。韓凡丹青。化為鴛鴦。止必交頸。飛必雙翔。願言與汝。攜手同行。情若比目。離如參商，遺夢想象。仿佛暉光。中心郁滯。伊懷永傷。

　　素秋授終。玄節敬御。逝將離征。我整我車。命彼僕夫。駕言北徂。告別津裔。執手歧路。泛舟中流。□□載溯。臨河嘆逝。眷眷長顧。

　　越登關阻。逾歷山川。峻阜隆崇。流水泉泫。曠野冥莽。修塗泯綿。鳥鳴雍雍。木落繽翩。薄寒吹凄。微風交旋。惟時愴爾。悼物惻然。遠思遙奕。近念因悁。良夜弗寐。嘉餚弗餐。停駕踟躕。進路槃桓。心亦何為。顧懷所安。嗟行伊久。慨其永歡。氣感異類。誠發心肝。離禽赴衡。偏鳥鳴軒。思如尋縈。莫知其端。

　　古人罔極。今我不爽。願言所欽。唯子靡兩。情存口詠。心意目想。形游神還。身去意往。佇立不見。瞻望佛仿。婉孌西路。遺憂養養。

　　人則惟舊。我好惟新。一日之隔。悠若三春。矧乃于別。越兼二旬。薄暮愁予。思亦終晨。耿耿不寐。媚茲良人。今也亡此。誰與獨勤。夕宿路麋。朝發澤濱。良駟蹀足。輕車結輪。

　　替脫俯仰。荏冉時馳。秋來冬及。節變歲移。蓁蓁之頁。漂然去枝。蔽芾豐草。殞其黃萎。無生不化。我心匪虧。眷眷屈生。哀彼乖離。遲遲楊子。哭此路歧。繾綣之情。鄙我人斯。達者無累。內顧何為。（○文館詞林百五十七。）

【思友人詩】

　　密雲醫陽景。霖潦淹庭除。嚴霜凋翠草。寒風振纖枯。凜凜天氣清。落落卉木疏。感時歌蟋蟀。思賢詠白駒。情隨玄陰滯。心與回飈俱。思心何所懷。懷我歐陽子。精義測神奧。清機發妙理。自我別旬朔。微言絕於耳。褰裳不足難。清揚未可俟。延首出階檐。佇立增想似。（○《文選》二十九。《詩紀》三十。）

【感舊詩】

　　富貴他人合。貧賤親戚離。廉藺門易軌。田竇相奪稱。晨風集茂林。棲鳥去枯枝。今我唯困蒙。群士所背馳。鄉人敦懿義。濟濟蔭光儀。對賓頌有客。舉觴詠露斯。臨樂何所嘆。素絲與路歧。（○《文選》二十九。《詩紀》三十。）

【贈石崇詩】

　　涓涓谷中泉。鬱郁嚴下林。泄泄群翟飛。咬咬春鳥吟。野次何索寞。薄暮愁人心。三軍望稀蓋。歡息有餘音。臨餚忘肉味。對酒不能斟。人言重別離。斯情效於今。（○《類聚》三十一。《詩紀》三十。）

【贈石荊州詩】

　　轗軻石行難。窈窕山道深。（○《文選》二十二于南山往北山經湖中瞻眺詩注。）

　　杜育

　　〈育。字方叔。襄城鄧陵人。永興中。拜汝南太守。永嘉中。進右將軍。後為國子祭酒。永嘉五年。洛陽將沒。死於難。有集二卷。〉

【贈摯仲洽詩】

　　之子于歸。言秣其駒。矧乃斯人。乃邁乃徂。雖非顯甫。餞彼百壺。雖非張仲。將膾河魚。人亦有言。貴在同音。雖曰翻飛。曾未異林。顧戀同枝。增其慨心。望爾不遐。無金玉音。（○《類聚》三十一。廣《文選》十。《詩紀》二十三。）

【金谷詩】

　　既而慨而。感此離析。（○《文選》三十南樓中望所遲客詩注。）

【詩】

　　臨下覽群動。（○《文選》三十雜詩注。）

　　摯虞

　　〈虞。字仲洽。京兆長安人。泰始中。拜郎中。除聞喜令。元康中。遷吳王友。歷秘書監。永嘉五年。遭亂餓死。有三輔決錄注七卷、文章流別志論二卷、集十捲。〉

【答伏武仲詩】〖四章〗

　　崇山棲鳳。廣泉含螭。洋洋大府。俊德攸宜。用集群英。參翼弘規。皇暉增曜。明兩作離。

　　爰有伏生。東夏之秀。盛德如新。畜智如舊。儲材積藝。待時而茂。九德殊塗。道將焉就。

　　邂逅之遇。良願是適。同閈比屋。笑語卒獲。望宋謂近。曾不咫尺。一葦則杭。矧茲隔壁。

　　既近其室。不遠其心。齊此篤愛。惠予好音。金聲玉振。文艷旨深。孰不歌詠。被之瑟琴。（○文館詞林百五十六。）

【贈褚武良以尚書出為安東詩】〖四章〗

　　蕩蕩大晉。奄有八荒。畿服既寧。守在四疆。桓桓褚侯。鎮彼遐方。變文膺武。武步龍驤。

　　武有七德。眾鮮克舉。帝用是難。訓咨既普。雖有周親。唯能是與。大周之吉。歸美於褚。

　　褚侯之邁。人望實大。企彼江淮。眇焉如帶。智名不彰。能功斯廢。靡德而稱。靡仁而賴。

　　濟濟百辟。穆穆皇朝。雖則異事。誰非同寮。出者眷之。處者戀之。情發於中。用著斯詩。（○文館詞林百五十六。）

【贈李叔龍以尚書郎遷建平太守詩】〖四章〗

　　我有良朋。時惟李生。拊翼岐蜀。翻飛上京。明試以功。聿駿有聲。三載考績。剖符建平。

　　惟彼建平。居江之瀨。明明在上。率下和會。誰謂水深。曾不浮芥。誰謂曠遠。王道無外。

　　亦既受命。作式南蕃。樞機之發。化流夷蠻。多見闕殆。以慎爾愆。無自立辟。而逾短垣。

　　龍愛同泉。鳳戀共林。之子雲往。我勞彌深。既有行李。以通其音。南龜象齒。實將雲心。（○文館詞林百五十六。）

【答杜育詩】

　　越有杜生。既文且哲。龍躍潁豫。有聲彰澈。賴茲三益。如琢如切。好以義結。友以文會。豈伊在高。分定傾蓋。其人如玉。美彼生芻。鐘鼓匪樂。安用百壺。老夫灌灌。離群索居。懷戀結好。心焉悵如。（○《類聚》三十一。廣《文選》十。《詩紀》二十三。）

【雍州詩】

　　于皇先王。經啟九有。有州惟雍。居京之右。土載奧區。山包神藪。嘉生惟繁。庶類伊阜。悠悠州域。有華有戎。外接皮服。內含岐豐。周餘既沒。夷德未終。莫不慕義。易俗移風。（○《初學記》八。長安志二。《詩紀》二十三。）

【逸驥詩】

　　逸驥無鑣轡。勝陸從長川。剪落就羈靮。飛軒躡雲煙。（○《御覽》三百五十九。）

　　王贊

　　〈贊。字正長。義陽人。太康中為太子舍人。惠帝時拜侍中。永嘉中為陳留內史。加散騎侍郎。有集五卷。〉

【三月三日詩】

　　招搖啟運。寒暑代新。亹亹不舍。如彼行雲。猗猗季月。穆穆和春。皇儲降止。宴及嘉賓。嘉賓伊何。具惟姻族。如彼葛藟。衍于樛木。鬱郁近侍。嚴嚴台獄。庶寮鱗次。以崇天祿。如彼崑山。列此琚玉。巍巍天階。亦降列宿。右載元首。左光儲副。大祚無窮。天地為壽。（○《類聚》四。廣《文選》九。《詩紀》三十。）

【侍皇太子宴始平王詩】

　　亹亹聖胤。繼明重體。樂此棠棣。其甘如薺。我有嘉宴。以洽百禮。煌煌同族。藹藹王僚。惟中惟外。如瓊如瑤。湛湛朝雲。德靡不復。玄黃所綴。文成彩綉。政以神和。樂以安奏。一人有慶。萬邦是佑。（○《類聚》三十九。《詩紀》三十。）

【侍皇太子祖道楚淮南二王詩】

　　于明聖晉。仰統天緒。易以明險。簡以識阻。研彼群慮。俾侯授土。鬱郁二王。祗承皇命。睹離鑒親。觀禮知盛。皇儲降會。延于公姓。瞻彼行役。並甜同林。分塗殊軌。靡不回心。（○《類聚》三十九。《詩紀》三十。）

【皇太子會詩】

　　玄陰受謝。青陽啟號。氣以升新。光以永照。（○《初學記》四。）

【雜詩】

　　朔風動秋草。邊馬有歸心。胡寧久分析。靡靡忽至今。王事離我志。殊隔過商參。昔往鶬鶊鳴。今來蟋蟀吟。人情懷舊鄉。客鳥思故林。師涓久不奏。誰能宣我心。（○《文選》二十九。《詩紀》三十。又《類聚》二十七引心、吟、林三韻。）

　　潘尼

　　〈尼。字正叔。岳從子。太康中。舉秀才。為太常博士。元康初。拜太子舍人。除宛令。入補尚書郎。趙王倫篡位。引疾去。齊王冏起義兵。引為參軍。事平。封安昌公。歷中書令。永嘉中。遷太常卿。五年。洛陽將沒。攜家屬東出欲還鄉里。病卒。年六十餘。有集十捲。〉

【獻長安君安仁詩】〖十章〗

　　峨峨嵩岳。有嚴其峻。奕弈茂宗。載挺英俊。仍代垂芳。金聲玉潤。固天縱之。應期翼晉。

　　翼晉伊何。惟國之楨。明理內照。流風外馨。出敷五教。入贊典刑。黎人既乂。庶獄既清。

　　邦人宗德。朝野歸真。乃銓國議。乃綜彝倫。優劣岡差。褒貶齊均。九流順序。百郡望塵。

　　出不辭難。處不悶滯。望色斯聽。溫言則厲。志在恤人。損已濟代。復宰舊都。三命而逝。

　　赫矣舊都。實惟西京。人不安業。盜賊公行。帝用西顧。朝簡英清。僉曰我君。勛績維明。

　　西京伊何。實嶮實遐。右帶湃隴。東接二華。我政既平。我化惟嘉。肅之斯威。綏之斯和。

　　卓公化密。國僑相鄭。名垂載籍。勛加百姓。今在潘后。實有惠政。豈羡在昔。于茲亦盛。

　　僕夫授策。發軔皇都。親戚鱗集。祖餞肥塗。嘉餚紛錯。清酒百壺。飲者未酲。宴不及娛。

　　曜靈速邁。王制難違。投觴即路。憂公忘私。袞職有闕。思君之歸。將升皇極。入侍紫微。

　　否泰靡常。變通有時。煌煌帝載。俟君而熙。願崇大業。克俊良期。屏營懷慕。舒憤獻詩。（○文館詞林百五十二。）

【贈司空掾安仁詩】〖十章〗

　　桓桓上宰。穆穆四門。投綸滄海。結綱昆崙。迅翼爭赴。游鱗競奔。美哉逸軌。放轡無前。

　　放轡伊何。杖策來游。頡頏將相。高揖王侯。華茂九春。實繁三秋。騁辭泉踴。敷藻雲浮。

　　表奇髫齔。成名弱冠。令德內光。文雅外煥。幽冥必探。凝滯必散。終賈杜口。楊班韜翰。

　　我車既駕。我弓既招。既升尺木。將游雲霄。納言帝側。正色皇朝。華組鳴佩。飛蟬曜貂。

　　人亦有言。人惡其上。至樂貴和。大禮崇敬。泉不可凌。必也心競。伐善施勞。稱人所病。

　　文侯焉軾。干木在庭。子奇何盛。車有老成。昔聞顏子。今也吾生。克己復禮。在貴不盈。

　　雜采故鄉。揚輝蓬宇。文綉煌煌。衣裳楚楚。何以會賓。蓽門環堵。何以備餚。殺雞為黍。

　　伊余鄙夫。秩卑才朽。溫溫恭人。恂恂善誘。坐則接茵。行則攜手。義惟諸父。好同朋友。

　　年時易逝。進德苦晚。嘉彼駿逸。愧此疲蹇。雖慾望塵。前驅遂遠。解銜散轡。徘徊吳坂。

　　收跡衡門。旋軫上京。主事之殷。以君之明。緝熙台鼎。協濟和羹。歧路多懷。賦詩贈行。（○文館詞林百五十二。又《書鈔》一百引侯、秋、浮三韻。）

【贈陸機出為吳王郎中令詩】〖六章〗

　　東南之美。曩惟延州。顯允陸生。於今尠儔。振鱗南海。濯翼清流。婆娑翰林。容與墳丘。

　　玉以瑜潤。隨以光融。乃漸上京。羽儀儲宮。玩爾清藻。味爾芳風。泳之彌廣。挹之彌沖。

　　崑山何有。有瑤有珉。及爾同僚。具惟近臣。予涉素秋。子登青春。愧無老成。廁彼日新。

　　祁祁大邦。惟桑惟梓。穆穆伊人。南國之紀。帝曰爾諧。惟王卿士。俯樓從命。奚恤奚喜。我車既巾。我馬既秣。星陳夙駕。載脂載轄。婉孌二宮。徘徊殿闥。醪澄莫饗。孰慰饑渴。

　　昔子忝私。貽我蕙蘭。今子徂東。何以贈旃。寸晷惟寶。豈無玙璠。彼美陸生。可與晤言。（○《文選》二十四。《詩紀》二十八。又《類聚》三十一作贈吳王郎中令陸士衡詩。引前四章。）

【答陸士衡詩】

　　顧茲蓬蔚。廁根蘭陂。膏澤雖均。華不足披。逮春不茂。未秋先萎。子濯鱗翼。我挫羽儀。願言難常。載合載離。昔游禁闥。祗畏夕惕。今放丘園。縱心夷易。口詠新詩。目玩文跡。予志耕圃。爾勤王役。慚無琬琰。以詶尺璧。（○《類聚》三十一。廣《文選》二十八。）

【答傅咸詩並序】

　　司徒左長史傅長虞。會定九品。左長宜得其才。屈為此職。執天下清議。宰割百國。而長虞性直而行。或有不堪。余與之親。作詩以規焉。

　　悠悠群吏。非子不整。嗷嗷眾議。非子不靖。忽荷略紐。握網提領。矯矯貞臣。惟國之屏。（○《類聚》三十一。廣《文選》十。《詩紀》二十八。）

【七月七日侍皇太子宴玄圃園詩】

　　商風初授。辰火微流。朱明送夏。少昊迎秋。嘉禾茂園。方草被疇。於時我后。以豫以游。（○《類聚》四。《初學記》四。古今歲時雜詠二十五。事類賦秋賦注。廣《文選》八。《詩紀》二十八。又《書鈔》百五十四引流、秋、疇三韻。又同部作潘岳詩。引流、秋二韻。○逯案。《初學記》十引潘岳詩序雲。七月七日。皇太子會於玄圃。有令賦詩。當即此篇原序。）

【上巳日帝會天淵池詩】

　　青春暮月。六氣和理。律應姑洗。日惟元巳。谷風散凝。微陽戒始。春服既成。明靈降祉。（○《御覽》三十。又《書鈔》百五十五引理、巳二韻。）

【皇太子上巳日詩】

　　玉衡連極。招搖指辰。太昊司方。句芒御春。（○《書鈔》百五十五。）

【巳日詩】

　　靄靄疏圃。載繁載榮。淡淡天泉。載淥載清。（○《初學記》四。○逯案。以上三篇當為一首佚文。）

【釋奠詩】

　　敦書請業。研幾通理。尊師重道。釋奠崇祀。德成教倫。孰雲不祉。（○《初學記》十四。《詩紀》二十八。）

【詩】

　　八珍代羞。六飯迭舉。（○《書鈔》百四十二。）

【皇太子集應令詩】

　　聖朝命方岳。爪牙司北鄰。皇儲延篤愛。設餞送遠賓。誰應今日宴。具惟廊廟臣。置酒宣猷庭。擊鼓靈沼濱。沾恩洽明兩。遭德會陽春。羽觴飛醽醁。芳饌備奇珍。巴渝二八奏。妙舞鼓鐸振。長袂生回飈。曲裾揚輕塵。（○《類聚》二十九引鄰、賓、臣、濱、珍、振、塵七韻。又《初學記》十引濱、春二韻。十四引鄰、賓、臣、濱、珍五韻。詩記二十八。）

【皇太子社詩】

　　太簇協青陽。履端發歲首。孟月涉初旬。吉日唯上酉。我后邇天休。設社祈遐耇。（○《類聚》五。《詩紀》二十八。又《書鈔》百五十五作皇太子祀祖詩。引酉一韻。）

【三月三日洛水作詩】

　　晷運無窮已。時逝焉可追。斗酒足為歡。臨川胡獨悲。暮春春服成。百草敷英蕤。聊為三日游。方駕結龍旗。廊廟多豪俊。都邑有艷姿。朱軒蔭蘭皋。翠幕映洛湄。臨岸濯素手。涉水搴輕衣。沈鉤出比目。舉弋落雙飛。羽觴乘波進。素卵隨流歸。（○《類聚》四。廣《文選》八作洛水詩。《詩紀》二十八。又《書鈔》百五十五作三月三日水上會詩。引湄、衣二韻。《初學記》四、古今歲時雜詠十六並引蕤、旗、姿、湄、飛、歸六韻。玉燭寶典三作三日洛水詩。引歸一韻。）

【贈河陽詩】

　　〖《詩紀》雲。叔潘岳為河陽令。〗

　　慮生化單父。子奇蒞東阿。桐鄉建遺烈。武城播弦歌。逸驥騰夷路。潛龍躍洪波。弱冠步鼎鉉。既立宰三河。流聲馥秋蘭。擒藻艷春華。徒美天姿茂。豈謂人爵多。（○《文選》二十四。《詩紀》二十八。又《類聚》五十作晉河陽令潘安仁詩。引阿、歌、波、河、多五韻。）

【贈侍御史王元貺詩】

　　崑山積瓊玉。廣廈構眾材。游鱗萃靈沼。撫翼希天階。膏蘭孰為消。濟治由賢能。王侯厭崇禮。回跡清憲台。蠖屈固小往。龍翔乃大來。協心毗聖世。畢力贊康哉。（○《文選》二十四。《詩紀》二十八。）

【贈長安令劉正伯詩】

　　游鸞憑太虛。騰鱗托浮霄。過蒙嘉時會。假翼陵扶瑤。疲憊充時管。及余再同僚。並跡侍儲宮。攜手登皇朝。劉侯無西都。邁績參豹喬。德厚化必深。政明奸自消。萬尋由積簣。千里一步超。爾其騁逸軌。遠塗固可要。（○《類聚》三十一。廣《文選》十。《詩紀》二十八。）

【贈隴西太守張仲治詩】〖仲治。廣《文選》作正治。《詩紀》同。〗

　　二八由唐顯。財以多士隆。群靈感韶運。理翮應翔風。張生拔幽華。蘋蘩登二宮。未幾振朱錦。剖符撫西戎。及子仍同僚。贈言貽爾躬。威刑有時用。唯德可令終。（○《類聚》三十一。廣《文選》十。《詩紀》二十八。）

【贈滎陽太守吳子仲詩】

　　大晉盛得人。儲宮畜髦士。吳侯降高質。剖符授千里。垂復豈他鄉。回光臨桑梓。寮類感岐路。黎庶思知恥。老氏喻小鱗。曹參寄獄市。無謂敝邑陋。復簣由茲起。（○《類聚》三十一。《詩紀》二十八。）

【答楊士安詩】

　　逝將辭儲宮。棲遲集南畿。不誤百里賤。徒惜年志衰。躊躇顧城闕。怨戀慕端闈。俊德貽妙詩。敷藻發甭徽。愧彼褒崇過。感此歧路悲。（○《類聚》三十一。《詩紀》二十八。）

【送盧弋陽景宣詩】〖廣《文選》、《詩紀》無弋陽二字。〗

　　楊朱焉所哭。歧路重別離。屈原何傷悲。生離情獨哀。知命雖無憂。倉卒意低回。歡氣從中發。灑淚隨襟頹。九重不常鍵。閶闔有時開。愧無貯衣獻。貽言取儲懷。（○《類聚》二十九。廣《文選》八。《詩紀》二十八。○逯案。《顏氏家訓》文章篇雲。潘尼贈盧景宣《詩》雲：九五思飛龍。今為此言。乃朝廷之罪人也。或此篇語。）

【迎大駕詩】

　　南山郁岑崟。洛川迅且急。青松蔭修領。綠蘩被廣隰。朝日順長塗。夕暮無所集。歸雲乘幰浮。凄風尋帷入。道逢深識士。舉手對吾揖。世故尚未夷。崤函萬嶮沚。狐狸夾兩轅。豺狼當路立。翔鳳嬰籠檻。騏驥見維縶。俎豆昔嘗聞。軍旅素未習。且少停君駕。徐待干戈戢。（○《文選》二十六。《詩紀》二十八。又《書鈔》百四十一引集、入二韻。）

【逸民吟】

　　我顧傲世自遺。舒志六合。由巢是追。沐浴池洪迅羽衣。陟彼名山。采此芝薇。朝雲叆叇。行露未晞。游魚群戲。翔鳥雙飛。逍遙博觀。日晏忘歸。嗟哉世（《詩紀》作四。）士。從我者誰。（○《類聚》十九。《詩紀》二十八。）

【又】

　　我願遁居。隱身嚴穴。寵辱弗榮。誰能羈紲。（○《書鈔》百五十八。）

【送大將軍掾盧晏詩】

　　贈物雖陋薄。識意在忘言。瓊琚尚交好。桃李貴往還。蕭艾苟見納。貽我以芳蘭。（○《類聚》三十一。《詩紀》二十八。）

【贈汲郡太守李茂彥詩】

　　〖潘尼贈二李郎詩序曰：元康六年。尚書吏部郎汝南李光彥遷汲郡太守。都亭侯江夏李茂間遷平陽太守。此二子皆弱冠知名。歷職顯要。旬月之間。繼踵名郡。離儉劇之勤。就放曠之逸。枕鳴琴以俟遠致。離別之際。各斐然賦詩。○逯案。此序見《御覽》二百五十九。據序汲郡太守當作李光彥也。〗

　　離索何惆悵。後會未可希。河朔貴相忘。歧路安足悲。（○《類聚》三十一。《詩紀》二十八。）

【贈劉佐詩】

　　要言將誰苦。聊以貽友生。念我二三賢。規我無隱情。（○《類聚》三十一。《詩紀》二十八。）

【游西嶽詩】

　　駕言游西嶽。寓目二華山。金樓虎珀階。象榻瑇瑁筵。中有神秀士。不知幾何年。（○《御覽》八百八。）

【長至詩】

　　渾儀賦四氣。玉衡運招搖。靈晷修期夕。日南始今朝。（○《御覽》二十八。）

【詩】

　　尺璧信易遺。寸晷難可逾。成名非我事。所玩琴與書。（○《初學記》一。）

　　鸞鳥棲堂廡。不若翔寥廓。（○《初學記》二十四。《御覽》百七十六。）

　　棘腆

　　〈腆。字玄方。潁川長社人。以文章顯。永嘉中為襄城太守。有集二卷。〉

【答石崇詩】

　　昔我不造。備嘗顛沛。後土傾基。皇天隕蓋。少懷蒙昧。長無耿介。遺訓莫聞。出入靡賴。如彼泉流。不絕若帶。終懷永思。感昔康泰。我舅敷命。于彼徐方。載詠陟岵。言念渭陽。乃溯洪流。泛身餘艎。宵寢晨逝。曷路之長。亦既至止。願言以寫。爰有石侯。作鎮東夏。寬以撫戎。從容柔雅。獸嘯幽嚴。翔風扇起。逸響既振。眾聽傾耳。恂恂善誘。大揖群士。宗道投意。結心萬里。我固其終。人結其始。宗道伊何。英朗特俊。如彼凌高。日以增峻。隰朋有慕。顏生希舜。游志域外。滌除鄙吝。仰止晨風。豫登數仞。我聞有言。居安思危。位極則遷。勢至必移。上德無欲。遺道不為。妙識先覺。通夢皇羲。竅睹黨奧。欽蹈明規。（○文館詞林百五十七。又《類聚》三十一、《詩紀》三十並引沛、蓋、介、賴、方、陽、艎、長、寫、夏、雅、危、移、為、羲、規十六韻。）

【贈石季倫詩】

　　深蒙君子眷。雅顧出群俗。受寶取諸懷。所贈非珠玉。凡我二三子。執手攜玉腕。嘉言從所好。企予結雲漢。望風整輕翮。因虛舉雙翰。朝游情渠側。日夕登高館。（○《類聚》三十一。《詩紀》三十。）

【贈石崇】

　　翕如翔雲會。忽若驚風散。分給懷離析。對樂增累嘆。（○《初學記》十八。○逯案。四句當為前篇佚文。）

　　棘嵩

　　〈嵩。字台彥。潁川長社人。腆這叔。歷任太子中庶子、散騎常侍。建興二年為石革所殺。有集一卷。〉

【贈杜方叔詩】〖十章〗

　　爰有良木。結基崇岸。孤根挺茂。艷此豐干。晞曜朝陽。接潤辰漢。如彼芳松。繁華冬粲。

　　厥艷伊何。重英累茂。厥粲伊何。既苗而秀。綽矣杜生。應期特授。人以位瞻。而能義富。

　　浩浩萬區。悠悠俗網。變化無際。誰鑒其象。慎微將來。積著在往。惟子居這。久而不爽。

　　名以實顯。形端景立。弘之匪他。唯我所執。文莫如人。瞻望弗及。若在聞一。其殆知十。

　　肇允發縱。履霜這始。乃自童蒙。芳葩桑梓。鳴鶴在陰。縻爵君子。羽儀上京。弱冠來仕。

　　在動能躍。處靜思默。既宣厥文。亦茂其德。韞玉蓬林。亢衡上國。洪音振朗。暉曜四塞。

　　達節無累。貴彼修身。不求善己。而務得人。進替惟意。與時屈申。萬物云云。飄若埃塵。

　　假翼嚴阿。束翮景雲。挫銳者易。鮮能解紛。德之休明。卓焉出群。豈獨吳起。高謝田文。

　　余與吾生。處非先後。神結傾蓋。情固白首。推年下交。以文會友。忠焉之誨。望子善誘。

　　積細靡隊。一復斯崇。訓致以道。堅冰則終。雖小必大。無往不隆。嗟我良朋。敬承清風。（○文館詞林百五十七。○逯案。此詩十章。文館詞林于各章下注其一、其二等字。今依《詩紀》例刪之。而分書各章。后仿此。）

【贈荀彥將詩】〖五章〗

　　光光國寶。曰瑜曰瑾。濟濟清朝。曰髦曰俊。瑜瑾既琢。有溫其潤。髦俊既集。芳風其振。

　　顯允荀生。天挺厥真。沈識脅敏。溫粹淑仁。初應宰命。徽音惟新。遂假蒲密。簡在至神。

　　時惟惠后。黎人攸綏。乃授明德。賦政近畿。戢翼太清。翻然鳳飛。尋此遐躍。曜彼遠暉。

　　昔在豹產。顯名當時。及爾祖公。播聲于茲。赫赫顯名。在爾揚之。穆穆播聲。在爾光之。

　　孰謂玉寶。匪我所珍。孰謂言輕。乃重千鈞。勉樹惠化。敬乃厥身。引領南望。望子清塵。（○文館詞林百五十七。）

【答杜育詩】

　　矯矯駿足。繁纓朱就。（○《文選》二十六答內兄希叔詩注。）

　　王浚

　　〈浚。字彭祖。太原晉陽人。太康三年。除員外散騎侍郎。元康初。轉員外常侍。遷越騎校尉、右軍將軍。尋徙寧朔將軍、持節、都督幽州諸軍事。轉驃騎將軍、都督東夷河北諸軍事。領幽州刺史。愍帝建興二年。為石勒所殺。〉

【從幸洛水餞王公歸國詩】

　　聖主應期運。至德敷彝倫。神道垂大教。玄化被無垠。欽若崇古制。建侯屏四鄰。皇輿回羽蓋。高會洛水濱。臨川講妙藝。縱酒釣潛鱗。八音以迭奏。蘭羞備時珍。古人亦有言。為國不患貧。與蒙廟庭施。幸得廁太鈞。群僚荷恩澤。朱顏感獻春。賦詩盡下情。至感暢人神。長流無舍逝。白日入西津。奉辭慕華輦。侍衛路無因。馳情系帷幄。乃心戀軌塵。（○《類聚》二十九。廣《文選》八。《詩紀》二十二。）

　　郭愔

　　〈愔。石勒臣。〉

【從弟別詩】

　　乖索易永久。尋離覺月促。遼落隔修途。窈窕閡丘谷。（○《初學記》十八。）

【百舌鳥詩】

　　百舌鳴高樹。弄音無常則。借問聲何煩。末俗不尚嘿。（○《御覽》九百二十三。）

　　孫機

　　〈機。石勒北苑市三老。〉

【為劉曜進酒作】

　　〖《晉書》曰：石勒幽曜于河南丞廨。曜瘡甚。勒載以馬輿。使李永與同載。北苑市三老孫機進酒于曜曰：〗

　　仆谷王。關右稱帝皇。當持重。保土疆。輕用兵。敗洛陽。祁運窮。天所亡。開大分。持一觴。（○《晉書》劉曜載記。）

　　蘇伯玉妻

【盤中詩】

　　〖玉台新詠考異曰：按滄浪詩話盤中詩為一體。注曰：玉台集有此詩。蘇伯玉妻作。寫之盤中。屈曲成文也。據此則此詩出處以玉台新詠為最古。當時舊本亦必明署蘇伯玉妻之名。故滄浪云爾。宋刻於題上誤佚其名。因而目錄失載。馮氏校本遂改題傅玄之詩。殊為疏乖。又此詩列傅玄、張載之間。其為晉人無疑。《詩紀》、詩乘並列之漢詩。亦未詳所據。○逯案。上說甚是。今列詩於此。〗

　　山樹高。鳥鳴悲。泉水深。鯉魚肥。空倉雀。常苦飢。吏人婦。會夫希。出門望。見白衣。謂當是。而更非。還入門。中心悲。北上堂。西入階。急機絞。杼聲催。長嘆息。當語誰。君有行。妾念之。出有日。還無期。結中帶。長相思。君忘妾。天知之。妾忘君。罪當治。妾有行。宜知之。黃者金。白者玉。高者山。下者谷。姓為蘇。字伯玉。作人才多智謀足。家居長安身在蜀。何惜馬蹄歸不數。羊肉千斤酒百斛。令君馬肥麥與粟。今時人。智不足。與其書。不能讀。當從中央周四角。（○玉台新詠九。《詩紀》四。又《書鈔》百四十五作古詩。引斛、粟、數三韻。）

晉詩卷九

【雜歌謠辭】

【歌辭】

【會稽民為徐弘歌】

　　〖《詩紀》雲。藝文列晉人中。會稽典錄曰：徐弘。字聖通。為汝陰令。誅鉏奸桀。路不拾遺。民乃歌之。〗

　　徐聖通。政無雙。平刑罰。奸宄空。（○《類聚》十九。《御覽》二百六十八。《樂府詩集》八十五、《詩紀》四十三並作徐聖通歌。）

【南土為杜預歌】

　　〖《晉書》曰：杜預都督荊州。舊水道惟沔、漢達江陵千數百里。北無通路。又巴丘湖。沅、湘之會。表裡山川。實為險固。荊蠻之所恃也。預乃開楊口。起夏水達巴陵千餘里。內瀉長江之險。外通零桂之漕。南土歌之曰：〗

　　後世無叛由杜翁。孰識智名與勇功。（○《晉書》杜預傳。《御覽》三百三十三、四百六十五。《詩紀》四十四作南土謠。）

【陽平人為束皙歌】

　　〖《晉書》曰：束皙。陽平元城人。太康中。郡界大旱。皙為邑人請兩三日而雨注。眾為皙作歌。〗

　　束先生。通神明。請天三日甘雨零。我黍以育。我稷以生。何以疇之。報束長生。（○《晉書》束皙傳。《類聚》十九。《御覽》十一、四百六十五。《樂府詩集》八十五、《詩紀》四十三並作束皙歌。）

【三郡民為應詹歌】

　　〖《晉書》曰：王澄。惠帝末為荊州牧。假應詹督南平、天門、武陵三郡軍事。天下大亂。詹境獨全。百姓歌之。〗

　　亂離既普。殆為灰朽。僥倖之運。賴茲應后。歲寒不凋。孤境獨守。拯我塗炭。惠隆丘阜。潤同江海。恩猶父母。（○《晉書》應詹傳。《御覽》五百七十。《樂府詩集》八十五、《詩紀》四十三並作應詹歌。又《御覽》四百六十五引朽、后、阜、母四韻。）

【襄陽兒童為山簡歌】

　　〖《晉書》曰：山簡。字季倫。永嘉初為南征將軍。出鎮襄陽。於時四方寇亂。朝野危懼。簡優遊卒歲。惟酒是耽。諸習氏。荊土豪族。有佳園池。簡每出嬉遊。多之池上。置酒輒醉。名之曰高陽池。時有兒童歌曰：〗

　　山公出何許。往至高陽池。日夕倒載歸。酩酊無所知。時時能騎馬。倒著白接籬。舉鞭向葛強。何如并州兒。（強家在并州。簡愛將也。○《晉書》山簡傳。《世說》新語任誕篇。《類聚》十九。《御覽》六十七、一百六十八、四百六十五、四百九十七、五百七十、六百八十七、八百四十五。《樂府詩集》八十五、《詩紀》四十三並作襄陽兒童歌。又《水經注》二十八引池、知二韻。《類聚》九引池、知二韻。《白帖》五引四句。輿地紀勝八十二作古白銅鞮歌。引池、知、　三韻。○逯案。上述類書或引襄陽耆舊記。或引襄陽耆舊傳。或引《晉書》及《世說》。徵引匪一。故多異文。）

【吳郡民為鄧攸歌】

　　〖《晉書》曰：鄧攸。元帝時為吳郡太守。刑政清明。百姓歡悅。后稱疾去。百姓數千人留牽攸船。不得進。攸乃少停。夜中發去。吳人歌之。〗

　　紞如打五鼓。雞鳴天欲曙。鄧侯挽不留。謝令推不去。（○《晉書》鄧攸傳。自帖二十一。《御覽》二百六十一、四百六十五。《樂府詩集》八十五、《詩紀》四十三並作吳人歌。○逯案。此歌既頌鄧攸。又刺謝令。但不識謝令名字。）

【豫州耆老為祖逖歌】

　　〖《晉書》曰：祖逖。元帝時為豫州刺史。躬自儉約。督課農桑。克己務施。不畜資產。子弟耕耘。負擔樵薪。又收葬枯骨。

　　為之祭醊。百姓感悅。嘗置酒大會。耆老中坐流涕曰：吾等老矣。更得父母。死將何慨。乃歌曰：〗

　　幸哉遺黎免俘虜。三辰既朗遇慈父。玄酒忘勞甘瓠脯。何以詠思歌且舞。（○《晉書》祖逖傳。《御覽》九百七十九。《樂府詩集》八十五、《詩紀》四十三並作豫州歌。○逯案。《御覽》二百五十八引祖逖別傳童謠。與此略異。謠雲。幸哉遺民免豺虎。三辰既明遇慈父。玄酒清醪甘瓠脯。亦何報恩歌且舞。）

【時人為阮修歌】

　　〖略出籝金曰：晉阮宣子好酒。長以百錢系杖頭。入市。若遇士子。非是識故。便邀入店。樂飲而去。時人歌曰：〗

　　長安教書罷。洛陽賣卜來。百錢系杖頭。能使世人解。（○鳴沙石室古籍業殘略出籝金縣令子男之篇二十四。○逯案。此歌不類晉作。姑列此俟考。）

【吏為郭頤劉聰歌】

　　〖前趙錄曰：劉聰。字玄明。年十四。究通往史。時有太守郭頤。闢為主簿。吏歌曰：〗



　　我有賢后。能任玄明。政理人殷。（○《白帖》二十一。○逯案。此歌有脫誤。）

【京師為張軌歌】

　　〖《晉書》曰：張軌。永寧初為涼州刺史。王彌寇洛陽。軌遣北宮純張纂、馬魴、陰睿等率州軍擊破之。又敗劉聰于河東。京師歌之曰：〗

　　涼州大馬。橫行天下。涼州鴟苕寇賊消。鴟苕翩翩怖殺人。（○《晉書》張軌傳。《詩紀》四十三作涼州大馬歌。）

【隴上為陳安歌】

　　〖《晉書》載紀曰：劉曜圍陳安於隴城。安敗。南走陝中。曜使將軍平先、丘中伯率勁騎追安。安與壯士十餘騎于陝中格戰。安左手舊七尺大刀。右手執丈八蛇矛。近交則刀矛俱發。輒害五六。遠則雙帶鞭服。左右馳射而走。平先亦壯健絕人。與安搏戰。三交。奪其蛇矛而退。遂追斬于澗曲。安善於撫按。吉凶夷險。與眾同之。及其死。隴上為之歌。曜聞而嘉傷。命樂府歌之。〗

　　隴上壯士有陳安。軀幹雖小腹中寬。愛養將士同心肝。驄父馬鐵鍛鞍。七尺大刀奮如湍。丈八蛇矛左右盤。十盪十決無當前。戰如三交失蛇矛。棄我驄竄嚴幽。為我外援而懸頭。西流之水東流河。一去不還奈子何。（○《晉書》劉曜載記。《御覽》二百八十。《樂府詩集》八十五、《詩紀》四十三並作隴上歌。又《御覽》四百姓十五引和苞漢趙記作隴上語。引安、槃二韻。萬花谷十五引安、鞍、湍、盤、前五韻。）

【同前】〖見趙書。與前小異。〗

　　隴上健兒曰陳安。軀幹雖小腹中寬。愛養將士同心肝。騄驄駿馬鐵鍛鞍。七尺大刀配齊鐶。丈八蛇矛左右盤。十盪十決無當前。百騎俱出如雲浮。追者千萬騎悠悠。戰始三交失蛇矛。十騎俱盪九騎留。棄我騄驄攀嚴幽。悲天降雨迨者休。阿呵鳴呼奈子何。鳴呼阿呵奈子何。（《御覽》或作乎。○《御覽》三百五十三、四百六十五並作謠。《詩紀》四十三。又《書鈔》百二十四、《類聚》六十並引靈鬼志錄安、寬、盤三韻。《類聚》十九引安、寬、肝三韻。《御覽》三百五十四引靈鬼志錄安、寬、盤三韻。）

【謠辭】

【泰始中謠】

　　〖《晉書》曰：賈充與裴秀、王沈、羊祜、荀勖同受腹心之任。泰始中。人為充等謠曰云云。言亡魏而成晉也。〗

　　賈裴王。亂紀綱。王裴賈。濟天下。（○《晉書》賈充傳。《御覽》四百六十五。《樂府詩集》八十七。《詩紀》四十四。）

【泰始中童謠】

　　〖《晉書》曰：石苞鎮撫淮南。士馬強盛。苞既勤庶務。又以威惠服物。淮北監軍王琛軍王琛輕苞素微。又聞童謠曰云云。因是密表苞與吳人交通。武帝甚疑之。〗

　　宮中大馬幾作驢。大石壓之不得舒。（○《晉書》石苞傳。《書鈔》百六十引崔鴻後魏錄。《御覽》九百一。）

【軍中謠】

　　〖《晉書》曰：杜預遣周旨等發伏兵隨歆軍而入。直至帳下。虜歆而還。故軍中為之謠曰：〗

　　以計代戰。一當萬。（○《晉書》杜預傳。《書鈔》百十九。《御覽》二百八二六、四百六十五。《詩紀》四十四。）

【蜀民為許遜謠】

　　〖荊川左編曰：真君姓許氏。名遜。字敬之。世居許昌。晉武帝太康元年。起為蜀郡旌陽倒令。屬歲大疫。死者十七八。真君以所授神方拯治之。符咒所及。登時而愈。蜀民為之謠曰：○逯案。此謠或偽托。姑列此備考。〗

　　人無盜竅。吏無奸欺。我君活人。病無能為。（○荊川左編百四十二。古謠諺五二五。）

【武帝太康后童謠三首】

　　〖宋《書》曰：武帝太康后。江南童謠。於時吳人皆謂在孫氏子孫。故竅發為亂者相繼。按橫目者四字。自吳亡至晉元帝興。幾四十年。皆如童謠之言。元帝懦而少斷。局縮肉。直斥之也。〗

　　局縮肉。數橫目。中國當敗吳當復。（○《宋書》三十一。《晉書》二十八。《樂府詩集》八十八。《詩紀》四十四。）

　　宮門柱。且莫朽。吳當復在三十年後。（○同上）

　　雞鳴不拊翼。吳復不用力。（○同上）

【蜀人謠二首】

　　〖《晉書》曰：羅尚。字敬之。一名鍾。太康末為荊州刺史。及趙廞反於蜀。乃假尚節為平西將軍、益州刺史。尚性貪少斷。蜀人謠曰：〗

　　尚之所愛。非邪則佞。尚之所憎。非忠則正。富擬魯衛。家成市裡。貪如豺狼。無復極已。（○《晉書》羅尚傳。《詩紀》四十四。）

　　蜀賊尚可。羅尚殺我。平西將軍。反更為禍。（○《晉書》羅尚傳。《詩紀》四十四。又《晉書》李特載記引起首二句。）

【惠帝即位時兒童謠】

　　〖襄陽耆舊傳曰：晉惠帝即位。兒童謠云云。又河內溫縣有人如狂。造書云云。楊濟以問蒯欽。欽垂泣曰：皇太后諱季蘭。兩火。武皇帝諱炎字也。此言武皇崩而太后失尊。罹大禍辱。終始不以道。不得附山陵。乃歸於非所也。及太后之見滅。葬于街郵亭。皆如其言。《晉書》注曰：楊駿居內府。以戟為衛。死時又為戟所害傷。楊后被廢。賈後絕其膳。八日而崩。崩葬街郵亭。百姓哀之也。〗

　　兩火沒地。哀哉秋蘭。歸形街郵。終為人嘆。（○襄陽耆舊記二。《晉書》五行志。《宋書》五行志。《詩紀》四十四。○逯案。此四句《晉書》、《宋書》並作永熙中河內溫縣有人如狂造《書》曰云云。與耆舊記不同。）

【趙王倫為亂時謠】

　　〖趙王倫為亂。謠曰云云。言小人在位者眾。〗

　　金章滿箱。尚不可長。（○《文選》三十八為范尚書讓吏部封侯第一表呂延濟注。）

【永熙中溫縣狂人書】

　　〖《晉書》曰：永熙中。河內溫縣有人如狂。造《書》曰云云。又曰兩火沒地云云。〗

　　光光文長。以戟為牆。毒藥雖行。戟還自傷。（○襄陽耆舊記二。《晉書》五行志。《宋書》五行志。《詩紀》四十四。）

【惠帝永熙中童謠】

　　〖《晉書》曰：惠帝永熙中童謠。時楊駿專權。楚王用事。故言荊筆楊版。二人不誅。則君臣禮悖。故雲幾作驢也。〗

　　二月末。三月初。桑生襄蕃柳葉舒。荊筆楊版行詔書。宮中大馬幾作驢。（○《御覽》六百六引王隱《晉書》。《詩紀》四十四。又《晉書》五行志、《宋書》五行志並引初、書、驢三韻。《書鈔》百四引初、舒、書三韻。）

【元康三的蜀中童謠四首】

　　〖《華陽國志》曰：蜀自太康至於太安。頻有怪異。元康三年正月中。欻一夜有火光。地仍震。童謠曰云云。又曰云云。又曰云云。又曰云云。魏《書》曰：李勢建國十年。司馬蚺將桓溫伐之。勢降於溫。先是頻有怪異。童謠曰云云。又曰云云。卒如其言。〗

　　郫城堅。盎底穿。郫城細子李持細。（○《華陽國志》八大同志。）

　　江橋頭。闕下市。城都北門十八子。（《華陽國志》作字。《御覽》同。○《華陽國志》八大同志。魏書李勢傳。《御覽》百二十三引崔鴻《十六國春秋》蜀錄。太平寰宇記七十二引《十六國春秋》。）

　　巴郡葛。當下美。（○《華陽國志》八大同志。）

　　有客有客。來侵門陌。其氣欲索。（○《華陽國志》八大同志。魏書李勢傳。）

【元康中童謠】

　　〖《晉書》曰：元康中。天下商農通著大鄣日。時童謠云云。及趙王倫篡位。其目實眇焉。〗

　　屠蘇鄣日復兩耳。當見兒作天子。（○《晉書》五行志。《宋書》五行志。《御覽》六百八十七引晉八王故事。《詩紀》四十四。）

【元康中洛中童謠】

　　〖《晉書》曰：晉元康中。趙王倫既篡。洛中有童謠。數月而齊王、成都、河間義兵同會誅倫。按成都西藩而在鄴。故曰虎從北來。齊東藩而在許。故曰龍從南來。河間水區而在關中。故曰水從西來。齊留輔政。居於宮西。有無君之心。故曰登城看也。〗

　　虎從北來鼻頭汗。龍從南來登城看。水從西來河灌灌。（○《晉書》五行志。《宋書》五行志。《詩紀》四十四。）

【惠帝元康中京洛童謠二首】

　　〖《晉書》曰：惠帝元康中。京洛童謠。南風。賈後字也。白。晉行也。沙門。太子小字也。魯。賈謐國也。言賈後將與謐為亂。以危太子。而趙王因虋咀嚼豪賢。以成篡奪也。宋《書》曰：是時愍懷頗失眾望。卒以廢黜。不得其死焉。〗

　　南風起兮吹白沙。遙望魯國何嵯峨。千歲髑髏生齒牙。（賈後傳作前至三月滅汝家。○《晉書》五行志。《晉書》賈後傳。《宋書》五行志。《樂府詩集》八十八。《詩紀》四十四。又《御覽》三百六十八引干寶晉紀引沙、牙二韻。）

　　城東馬子莫嚨哅。比至來年纏汝鬉。（《宋書》作鬃。《御覽》作。○《晉書》五行志。《晉書》愍懷太子傳。《宋書》五行志。《御覽》一百四十領先引王隱《晉書》。《樂府詩集》八十八。《詩紀》四十四。）

【惠帝大安中童謠】

　　〖《晉書》曰：晉惠帝大安中童謠。其後中原大亂。宗藩多絕。唯琅琊、汝南、西陽、南頓、彭城同至江東。而元帝嗣統矣。〗

　　五馬浮渡江。一馬化為龍。（○《晉書》元帝紀。《晉書》五行志。《宋書》五行志。為聚十三引晉陽秋。《御覽》九十八引孫盛晉陽秋。《樂府詩集》八十八。《詩紀》四十四。）

【著布謠】

　　〖《晉書》曰：齊王冏字景治。趙王倫篡位。冏起義兵誅之。拜大司馬。加九錫。政皆決之。而恣用群小。不復朝覲。時人謠曰云云。遂為長沙王所誅。〗

　　著布袙腹。為齊持服。（○《晉書》齊王冏傳。《詩紀》四十四。）

【洛下謠】

　　〖《晉書》曰：長沙王乂。武帝第六子也。三王舉義。乂率國應這。后見冏專權。奉天子攻冏。斬之。河間王顒與成都王穎同伐京師。詔以乂為大都督以距顒。相持數月。東海王越慮事不濟。潛收乂送金墉城。密告張方。方遣兵就金墉收乂。炙殺之。初乂執權之始。洛下謠曰云云。以正月二十五日廢。后二日死。如謠言。〗

　　草木萌牙殺長沙。（○《晉書》長沙王乂傳。《詩紀》四十四。）

【惠帝時洛陽童謠】

　　〖《晉書》曰：惠帝時。洛陽童謠。明年而胡賊石勒劉曜反。〗

　　鄴中女子莫千妖。前至三月抱胡腰。（○玉台新詠九。《樂府詩集》八十八引《晉書》。《詩紀》四十四。）

【懷帝永嘉初童謠】

　　〖《晉書》曰：司馬越還洛時童謠也。按列傳越既與苟晞構怨。尋詔越為丞相。領兗州牧。督兗、豫、司、冀、幽、並六州。越辭丞相不受。自許遷於鄄城。移屯濮陽。又遷於滎陽。后自滎陽還洛。○帝紀曰：永嘉三年三月丁巳。東海王越歸京師是也。〗

　　洛中大鼠長尺二。若不早去天狗至。（○《晉書》五行志。《宋書》五行志。《樂府詩集》八十八。《詩紀》四十四。）

【苟晞將破汲桑詩謠】

　　〖《晉書》曰：苟晞將破汲桑時有此謠。司馬越由是惡晞。奪其兗州。隙難遂構焉。按列傳。東海孝獻王越。字元超。懷帝永嘉初。出鎮許昌。自許昌率苟晞及冀州刺史丁邵討汲桑。破之。越還於許。長史潘滔說之曰：兗州天下樞要。公宜自牧。乃轉苟兗為青州刺史。由是與兗有隙。〗

　　元超兄弟大洛度。上桑打椹為苟作。（○《晉書》五行志。《宋書》五行志。金樓子說藩篇。《樂府詩集》八十八。《詩紀》四十四作懷帝永嘉初童謠。）

【軍中為汲桑謠】

　　〖後趙錄曰：汲桑嘗事成都王司馬穎。穎之死也。桑聚眾劫掠郡縣。自稱大將軍。嘗六月盛暑。而重裘累茵。使人扇之。患不清涼。乃斬扇者。時軍中為之謠曰云云。樂府廣題曰：晉汲桑。清河貝丘人。力能扛鼎。殘心少恩。六月盛暑。重裘累裀。使十餘人扇之。忽不清涼。便斬扇者。并州大姓田蘭、薄盛斬于平原。士女慶賀。奔走道路而歌。〗

　　士為將軍何可羞。六月重茵披衲裘。不識寒暑斷他頭。雄兒田蘭為報仇。中夜斬首謝并州。（○《御覽》二十一、三十四、四百九十二、六百九十四並引趙書。《樂府詩集》八十五、《詩紀》四十三並作井州歌。又《十六國春秋》二十二後趙錄引羞、裘、頭三韻。《類聚》十九引趙書引羞、裘、頭三韻。《御覽》四百六十五引趙書引羞、裘、頭三韻。）

【王彭祖謠】

　　〖《晉書》曰：王浚。永嘉中進大司馬。加侍中、大都督。督幽、冀諸軍事。會京洛傾複。浚大樹威令。專權橫恣。時童謠曰：〗

　　幽州城門似藏戶。中有伏屍王彭祖。（○《晉書》王浚傳。《書鈔》七十二、《御覽》五百四十九並引王隱《晉書》。《詩紀》四十四。）

【北州為朱碩棘嵩謠】

　　〖趙錄曰：晉幽州牧王浚。矜豪日甚。不親政事。所任皆苛刻小人。棘嵩、朱碩貪橫尢甚。北州童謠曰：〗

　　府中赫赫朱邱伯。十囊五囊入棘郎。（○《十六國春秋》十二。又《詩紀》四十四作棘郎謠。引郎一韻。《晉書》王浚傳引郎一韻。《書鈔》百三十六、《御覽》七百四並引王隱《晉書》引郎一韻。）

【愍帝初童謠】

　　〖《晉書》曰：愍帝初童謠曰云云。至建興四年。帝降劉曜。在城東豆田壁中。〗

　　天子何在。豆田中。（○《晉書》愍帝紀。《晉書》二十八。《御覽》九十八。）

【同前】

　　〖王隱《晉書》曰：時王浚稱制邊垂。潛使人問霍原。原不答。浚既銜之。又有遼東內徙三百餘人。依山為賊。意欲劫原為王。亦未能行。時有謠曰云云。豆者為霍。浚遂害原。懸其首。諸生悲哭其下。〗

　　天子在何許。近在豆田中。（○《晉書》霍原傳。《御覽》八百四十一引王隱《晉書》。《詩紀》四十四。）

【建興中江南謠】

　　〖《晉書》曰：建興中。江南謠歌。按白者。晉行。坑器有口屬瓮。瓦瓮質剛。亦金之類也。訇如白坑破者。言二都傾複。王室大壞也。合集持作者。元帝鳩集遺餘。以主社稷。未能克複中原。但偏王江南。故其喻也。及石頭之事。六軍大潰。兵人抄掠京邑。爰及二宮。其後三年。錢鳳復攻京邑。阻水而守。相持月餘日。焚燒城邑。井堙木刊矣。鳳等敗退。沈充將其黨還吳興。官軍踵之。蹈藉郡縣。充父子授首。黨與誅者以百數。所謂揚州破換敗。吳興復瓿甊。瓿甊瓦器。又小於也。〗

　　訇如白坑破。合集持作。揚州破換敗。吳興復瓿甊。（盧斗反。○《晉書》五行志。《宋書》五行志。《詩紀》四十四。）

【王敦將滅時童謠】

　　〖《晉書》曰：溫嶠滅王敦。先是童謠曰云云。以為賊如韭柳。尋得復生也。〗

　　翦生翦韭。斷陽柳。河東小子。令我與子。（○《御覽》九百七十六。）

【明帝太寧初童謠】

　　〖《晉書》曰：明帝太寧初童謠云云。及明帝崩。成帝幼。為蘇峻所逼。遷於石頭。御膳不足。此大馬死小馬餓也。高山峻也。言峻尋死。峻弟蘇石也。峻死後。石據石頭。尋為諸公所破。是亦山崩石破之應也。〗

　　惻力惻力。放馬山側。大馬死。小馬餓。高山崩。石自破。（○《晉書》五行志。《宋書》五行志。《世說》新語容止篇注引晉陽秋。《詩紀》四十四。）

【永嘉中長安謠】

　　〖《晉書》曰：張寔。軌之子也。軌卒。授寔涼州刺史。進大都督。劉曜逼遷天子。寔遣太府司馬韓璞東赴國難。璞次南安。諸羌斷軍路。寔擊破之。斬級數千。時焦崧、陳安寇隴右。東與劉曜相持。雍秦之人死者十八九。初永嘉中長安語云雲。至是驗矣。樂府雲。三十國春秋曰永嘉中童謠也。〗

　　秦川中。血沒腕。唯有涼州倚柱觀。（《御覽》作看。《詩紀》雲。一作看。○《晉書》張寔傳。《御覽》四百六十五引劉敬叔《異苑》。樂府計集八十八引三十國春秋。《詩紀》四十四。）

【涼州民謠】

　　〖魏《書》曰：於時天下喪亂。唯涼州獨全。張寔自恃眾強。轉為驕恣。平文皇帝四年。寔為左右閻沙等所殺。先是謠曰云云。寔所住室。梁間有人象而無頭。久之乃滅。寔惡之。示幾見殺。〗

　　蛇利炮。蛇利炮。公頭墜地而不覺。（○魏書張寔傳。）

【西土謠】

　　〖《晉書》曰：張茂。寔之弟。太興三年。寔既遇害。州人推茂平西將軍、涼州牧。涼州大姓賈摹。寔之妻弟也。勢傾西土。先是謠云云，茂以為信。誘而殺之，於是豪右屏跡。威行涼城。〗

　　手莫頭。圖涼州。（○《晉書》張茂傳。《詩紀》四十四。）

【姑臧謠】

　　〖《晉書》曰：張駿。寔之子。茂卒。駿嗣位大都督、大將軍、涼州牧、西平公。駿之立也。姑臧謠云云。至是而收復河南之地。〗

　　鴻從南來雀不驚。誰謂孤雛尾翅（《晉書》作支。）生。高舉六翮鳳凰鳴。（○《晉書》張駿傳。《詩紀》四十四。）

【時人為張沖謠】

　　〖前秦錄曰：張沖。字長思。敦煌人。家財巨萬。悉日散之鄉閭。時人為之謠曰：〗

　　推財不疑。張長思。（○《十六國春秋》七十五。《御覽》四百七十七。）

【冀州童謠】

　　〖《晉書》曰：初童謠云云。古在左。月在右。胡字也。讓去言。為襄也。或在口為國也。尋為石勒所都。〗

　　古在左。月在右。讓去言。或入口。（○《御覽》百六十一引《晉書》。《十六國春秋》後趙錄。）

【臨水人為張樓謠】

　　〖後趙錄曰：張樓。陽平人也。為臨水長。嚴政酷刑。殘忍無惠。時人苦之。為之謠曰：〗

　　陽平張樓頭如箱。見人切齒劇虎狼。（○《十六國春秋》二十二後趙錄。《御覽》四百六十五引後趙錄。）

【諺語】

【南廣郡行人語】

　　〖《華陽國志》曰：自僰道至朱提。有水步道。水有黑水及羊官水。至險難。行步道至三津。亦艱阻。故行人為語曰：〗

　　猶溪赤水。盤蛇七曲。盤羊烏櫳。氣與天通。看都護泚。佇柱呼伊。庲降賈子。左檐七里。（○《華陽國志》四南中志。《水經注》若水注。《詩紀》四十三作僰道謠。）

【{制魚}魚諺】

　　〖三輔決錄注曰：{制魚}魚肥。炙甚美。諺曰：〗

　　寧去累世宅。不去{制魚}魚額。（○三輔決錄注。廣博物志四十八。）

【陸機引里語】

　　〖毛詩草木蟲魚疏曰：檀木。皮正青。滑澤。與系迷相似。又似駁馬。駁馬。梓榆。其樹皮青白駁犖。遙視似焉。故謂之駁馬。故里語曰：〗

　　斫檀不諦。得系迷。系迷尚可。得駁馬。（○毛詩草木蟲魚疏上。）

【陸機引齊人諺】

　　〖毛詩草木蟲魚疏曰：系迷。一名挈榼。故齊人諺曰：〗

　　上山斫檀。挈榼先殫。（○毛詩草木蟲魚疏上。《爾雅》釋木郭注。）

【陸機引里語】

　　〖毛詩草木蟲魚疏曰：黃鳥。或謂之黃栗留。當葚熟時。來在桑間。故里語曰：〗

　　黃栗留。看我麥。黃葚熟。（○毛詩草木蟲魚疏下。玉燭寶典二引《爾雅》孰璞注。）

【陸機引遼東鄉語】

　　〖毛詩草木蟲魚疏曰：遼東梁水魴。特肥而厚。尢美於中魴。故其鄉語曰：〗

　　居就糧。梁水魴。（○毛詩草木蟲魚疏下。《御覽》九百三十七引毛詩疏。事類賦魚賦注引詩疏義。王荊文公詩箋注四。）

【陸機引里語】

　　〖毛詩草木蟲疏曰：鱮似魴而大頭。魚之不美者。故里語曰：〗

　　網魚得鱮。不如啖茹。（○毛詩草木蟲魚疏下。《初學記》三十。《御覽》九百三十七引詩義疏。）

【陸機引里語】

　　〖毛詩草木蟲魚疏曰：蟋蟀。幽州人謂之趣織。督促之言也。里語曰云云。是也。〗

　　趣織鳴。懶婦驚。（○毛詩草木蟲魚疏下。《御覽》九百四十九引詩疏義。）

【楊濟引諺】

　　〖通鑒曰：永熙元年三月。帝疾篤。夏四月己酉。崩于含章殿。太子即皇帝位。大赦改元。五月。詔以楊駿馬為太傅、大都督。傅咸謂駿曰：竅謂山陵既畢。明公當審思進退之宜。駿不從。咸數諫。駿漸不平。欲出咸為郡守。李斌曰：斥逐正人。將失人望。乃止。楊濟遺咸《書》曰：諺云云雲。官事未易了也。〗

　　生子凝。了官事。（○通鑒八十二。）

【成公綏引諺】

　　〖錢神論曰：諺言云云。〗

　　錢無耳。何可誾使。（○《御覽》八百三十六。）

【魯褒引諺】

　　〖《晉書》曰：褒傷時人貪鄙。乃著錢神論以刺之。諺曰云云。凡今之人。惟錢而已。〗

　　錢無耳。可使鬼。（○《晉書》魯褒傳。）

【傅玄引諺】

　　〖傅子曰：丈夫重義如太山。輕利如鴻毛。可謂仁義也。諺曰：〗

　　己是而彼非。不當與非爭。彼是而己非。不當與非平。（意林作爭。○《御覽》九百十六。意林五魏子。）

【駕循引諺】

　　〖會稽記曰：山有石室。雲是仙人射堂。東亭嚴有射的石。遠望的的如射侯。形圓。視之如鏡。土人常以占穀食貴賤。射的明則米賤。暗則米貴。諺曰：〗

　　射的白。斛米百。射的玄斛米千。（○《水經注》江水注。《御覽》四十一。《太平廣記》三百九十七引洽聞記。輿地紀勝十。）

【陸士衡引俗語】

　　〖洛陽記曰：漢鑄銅駝二枚在宮南四會道。夾路相對。俗語曰：〗

　　金馬門外聚群賢。銅駝陌上集少年。（○太平環宇記三。《御覽》百五十八。）

【楊泉引里語】

　　〖《物理論》曰：里語曰云云。余雖無治絲之能。而悟聞詩之義。〗

　　能理亂絲。乃可讀詩。（○《類聚》五十五。《御覽》六百十六。）

【楊泉引語】

　　〖《物理論》曰：語曰：〗

　　黃金累千。不如一賢。（○《御覽》四百二。）

　　土非玉璧。談者為價。（○《類聚》作十四。）

　　上不正。下參差。（○意林五。）

【衛展引諺】

　　〖陳諺言表曰：諺言云云。此諺之起。死生之出於此法獄也。〗

　　廷尉獄。平如砥。有錢生。無錢死。（○《初學記》二十。）

【袁淮引諺】

　　〖袁子正《書》曰：語曰云云。夫盛衰更代。豐荒相半。天之常道也。〗

　　歲在申酉。乞漿得酒。歲在辰巳。嫁妻賣子。（○《書鈔》百四十四。《御覽》十七、八百六十一。又《書鈔》百五十六、《御覽》三十五並引上二句。）

【時人為崔洪語】

　　〖《晉書》曰：崔洪。字伯良。博陵安平人。以清厲顯名武帝世。為御史治書。朝廷憚之。尋為尚書左丞。時人為之語曰：〗

　　業生棘刺。來自博陵。在南為鷂。在北為鷹。（○《晉書》崔洪傳。《御覽》九百二十六、九百五十九。）

【時人為石苞語】

　　〖《晉書》曰：石苞。字仲容。渤海南皮人也。雅曠有知局。容儀偉麗。不修小節。時人為之語曰：〗

　　石仲容。姣無雙。（○《晉書》石苞傳。《御覽》三百七十九、四百九十五。《詩紀》四十四。）

【時人為羊祜語】

　　〖《晉書》曰：王衍嘗詣祜陳事。辭甚俊辨。祜不然之。衍拂衣而起。祜顧謂賓客曰：王夷甫方以盛名和大位。然敗俗傷化。必此他。步闡這役。祜以軍法。將斬王戎。故戎、衍並憾之。每言論多毀祜。時人為之語曰：〗

　　二王當國。羊公無德。（《世說》注作二王當朝。世人莫敢稱羊公之有德。○《晉書》羊祜傳。《世說》新語識監篇注引漢晉春秋。《御覽》四百九十五。《詩紀》四十四。）

【時人為杜預號】

　　〖晉中興《書》曰：杜預在內七年。損益不可勝數。朝野稱之。號曰：〗

　　杜武庫言。無所不有。（○《御覽》四百九十五。）

【京師為劉輿劉琨語】

　　〖《晉書》曰：劉輿。字慶孫。雋朗有才局。與弟琨並尚書郭奕之甥。名著當時。京都為之語曰：〗

　　洛中奕奕。慶孫越石。（○《晉書》劉琨傳。《御覽》四百九十五、五百二十一。《詩紀》四十四。）

【時人歐陽建語】

　　〖《晉書》曰：歐陽建。字堅石。世為冀方碩族。雅有理思。才藻美贍。擅名北州。人為之語曰：〗

　　渤海赫赫。歐陽堅石。（○《晉書》歐陽建傳。《御覽》四百九十五。《詩紀》四十四。）

【時人為衛玠王澄語】

　　〖《晉書》曰：琅琊王澄。有高名。少所推服。每聞衛玠言。輒歡息絕倒。故時人為之語曰：〗

　　衛玠談道。平子絕倒。（○《晉書》衛玠傳。《御覽》四百九十五。《詩紀》四十四。）

【時人為樂廣衛玠語】

　　〖《白帖》曰：晉樂廣。字彥輔。人謂之水鏡。女婿衛玠。字叔寶。時號玉人。故時語曰：〗

　　婦翁冰清。女婿玉潤。（○《晉書》衛玠傳作議者以為。《白帖》二十。）

【時人為二陸三張語】

　　〖太平寰宇主曰：冀州信都縣三張宅。晉文士張協兄弟三人。喜屬文。皆郡人也。語曰：〗

　　二陸入洛。三張減價。（○太平環宇記六十三。）

【蜀民為何隨語】

　　〖《華陽國志》曰：何隨。字季業。蜀郡郫人也。除安漢令。蜀亡去官。時巴土飢荒。所在無谷。送吏行乏。輒取道側民芋。隨以綿系共處。使足所值。民視芋見綿。持綿追還之。終不受。因為語曰：〗

　　安漢吏取糧。令為之償。（《御覽》或作聞何安漢清民取糧令為之償。○《華陽國志》十一西州后賢志。《御覽》四百二十六、九百七十五。）

【時人為裴秀語】

　　〖《晉書》曰：秀。字季彥。河東聞喜人。父潛。魏太常。秀有風操。八歲能著文。叔父徽。有聲名。秀年十餘歲。有賓客詣徽。出則過秀。時人為之語曰：〗

　　後進領袖。有裴秀。（○《晉書》裴秀傳。《世說》新語識鑒篇、又注。《類聚》十九引王隱《晉書》作時人謠。《御覽》四百六十五引王隱《晉書》、四百九二五。《詩紀》四十四作裴秀謠。）

【時人為謝鯤語】

　　〖《晉書》曰：謝鯤。字幼輿。陳國陽夏人。鄰家高氏女。有美色。鯤嘗挑之。女投梭。折其兩齒。時人為之語曰云云。鯤聞之曰：猶不廢我嘯歌〗

　　任達不已。幼輿折齒。（○《晉書》謝鯤傳。《御覽》三百六十八作謠。《詩紀》四十四作幼輿謠。）

【時人為劉頌語】

　　〖《晉書》曰：劉頌。字子雅。廣陵人。世為名族。雷蔣谷魯四姓。皆出其下。時人為之語曰：〗

　　雷蔣谷魯。劉為最祖。（○《晉書》劉頌傳。）

【世為卞氏語】

　　〖《晉書》曰：卞壺父粹。以清立鑒察稱。兄弟六人。並登宰府。世稱云云。玄仁。粹字也。〗

　　卞氏六龍。玄仁無雙。（○《晉書》卞壺傳。）

【襄陽里人為龐煥語】

　　〖襄陽耆舊記曰：煥。字世文。晉太康中為牂軻太守。去官還鄉里。里人語曰云云。鄉里仰其德讓。少壯皆代老者擔。〗

　　我家池裡。龍種來歸。（○襄陽耆舊記一。）

【三魏為劉毅語】

　　〖《晉書》曰：劉毅。字仲雄。東萊掖人。僑居平陽。太平杜恕請為功。沙汰部吏百餘人。三魏稱焉。為之語曰：〗

　　但聞劉軾曹。不聞杜府君。（○《晉書》劉毅傳。《御覽》二百六十四引王隱《晉書》。）

【巴蜀為譙登文石張羅語】

　　〖《華陽國志》曰：永嘉元年三月。關中流民鄧定訇氐等掠漢中。巴西太守張燕遣兵圍之。氐求救于李雄。夏五月。雄遣李離救定。州軍以破。四年。天水文石殺雄。雄太宰李國降梓潼、巴西還屬。初。巴西譙登詣鎮南請兵。鎮南無兵。

　　表為揚烈將軍、梓潼內史。義募三巴蜀漢民為兵。克複州郡。先征宕渠。殺雄巴西太守馬脫。還往涪。折衝將軍張羅進據犍為之合水。巴蜀為語曰：〗

　　譙登治涪城。文石在巴西。張羅守合水。巴氐那得前。（○《華陽國志》八大同志。）

【洛中為劉氏兄弟語】

　　〖《晉書》曰：劉宏。字終嘏。光祿勛。宏兄粹。字純嘏。侍中宏弟潢。字沖嘏。吏部尚書。並有名中朝。時人語曰：〗

　　洛中雅雅。有三嘏。（○《晉書》劉惔傳。《世說》新語識鑒篇。《御覽》四百九十五。《詩紀》四十四作洛中諺。）

【洛中為荀闓語】

　　〖《晉書》曰：闓。字道明。亦有名稱。京都為之語曰：〗

　　洛中英英。荀道明。（○《晉書》荀闓傳。《世說》新語識鑒篇。《御覽》四百九十五。《詩紀》四十四作洛中諺。）

【洛中為馮蓀語】

　　〖《世說》曰云云。名蓀。是播子。〗

　　洛中錚錚。馮惠卿。（○《世說》新語賞譽篇。《詩紀》四十四作洛中諺。）

【時人為馮蓀邢喬李順語】

　　〖《世說》曰：馮蓀與邢喬俱司徒李胤外孫。及胤子順。並知名。時稱。〗

　　馮才清。李才明。純粹邢。（○《世說》新語賞譽篇。）

【時人為江統語】

　　〖《晉書》曰：江統。字應元。陳留圉人也。靜默有遠志。時人為之語曰：〗

　　嶷然稀言。江應元。（○《晉書》江統傳。《御覽》四百九十六引文士傳。《詩紀》四十四。）

【時人為趙王倫諺】

　　〖《晉書》曰：趙王倫僣位。諸黨皆登卿相。並列大封。其餘同謀者。咸超階越序。不可勝紀。至於奴卒廝役亦加爵位。每朝會。貂蟬盈坐。時人諺曰：〗

　　貂不足。狗尾續。（○《晉書》趙王倫傳。《白帖》十二、七十。《御覽》九十七、四百九十六百八十八。《詩紀》四十四。）

【成都王穎盛時里語】



　　〖魏略曰：成都王穎伐長沙王乂。募免奴為軍。自稱四部司馬。市郭人素謬。語奴為尚。故里語曰：〗

　　三部司馬階下兵。四部司馬尚長明。欲知太平須石鱉鳴。（○《御覽》四百九十五。《詩紀》四十四。）

【成都王穎盛時義募將士謠語】

　　〖《晉書》曰：留義募將士既久。咸怨思歸。或有輒去者。乃題鄴城站雲。〗

　　大事解。蠶欲遽。請且歸。赴時務。昔以義來。今以義去。若復有急更相語。（○《晉書》成都王穎傳。）

【時人為王氏語】

　　〖《晉書》曰：元帝以王敦為揚州刺史。加廣武將軍。尋進左將軍、都督征討諸軍事、假節。帝初鎮江東。威名未著。敦與從弟導，同心翼載。以隆中興。時人為之語日〗王與馬。共天下。（○《晉書》王敦傳。《御覽》四百九十五引晉中興書。《詩紀》四十四。）

【時人為鄧攸語】

　　〖《晉書》曰：永嘉末。攸以牛馬負妻子而逃。又遇賊掠其牛馬。步走擔其兒及其弟子綏。度不能兩全。乃謂其妻曰：吾弟早死。唯有一息。理不可絕。止應自棄我兒耳。幸而得存。我后當有子。妻泣而從之。乃棄之。攸棄子之後。妻不復孕。卒以無嗣。時人義而哀之。為之語曰云云。弟子綏服攸喪三年。〗

　　天道無知。使鄧伯道無兒。（○《晉書》鄧攸傳。《白帖》十八。）

【樊氏陂諺】

　　〖《水經注》曰：湖水枝分。東北為樊氏陂。陂東西十里。南北五里。亦謂之凡亭陂。陂東有樊氏故宅。樊氏既滅。庾氏取其陂。故諺曰：〗

　　陂汪汪。下田良。樊子失業庾公昌。（○《水經注》淯水注。《後漢書》樊弘傳注。《詩紀》四十三作樊氏陂謠。）

【陳武引里語】

　　〖陳武別傳曰：武。胡人。育于臨水令陳君。君奇之。起議欲易其故字。武長跪啟曰：里語有之云云。往在鄉里。久聞故老之說。稱漢使蘇武執忠守志。意竅慕之。陳氏嘉其志。遂名之曰武。又欲令字仲顯。其本是胡人。而石勒、石虎諱胡曰國。故因字之曰國武。〗

　　都亭鼠。數聞長者語。（○《御覽》三百六十三。《十六國春秋》二十二後趙錄。）

【時人為權翼苻雅語】

　　〖秦《書》曰：尚書令苻雅。為人樂施。乞人填門。嘗曰：天下物何常。吾今日富後日貧耳。忽一日不施。則意不泰。時人為之語曰：〗

　　不為權翼富。寧作苻雅貧。（○《御覽》四百七十七。廣博物志十六引《十六國春秋》前秦錄。○杜文瀾古謠諺雲。按苻秦時有權翼。無權異。《御覽》所引有誤。）

【石勒時諺】〖王隱《晉書》曰：石勒時有諺雲。〗

　　一杯食。有兩匕。石勒死。人不知。（○《御覽》七百六十。）

【三秦記引諺】

　　〖辛氏三秦記曰：敦煌西盡大秦。隔海。心無憂。遇善風。不經三十日得渡。心憂。數年不得渡。諺曰：〗

　　心無憂患。不經二旬。心若憂患。遠離三春。（○《御覽》三百七十七、四百六十九。）

【秦雍為辛氏語】

　　〖崔鴻前涼錄曰：辛攀。字懷遠。隴西狄道人。父奭。尚書郎。兄鑒、曠。弟寶、迅。皆以才識知名。秦雍為之語曰：〗

　　五龍一門。金友玉昆。（○《御覽》四百九十五。《十六國春秋》七十五前涼錄。《詩紀》四十四。）

晉詩卷十

【郊廟歌辭】

【晉郊祀歌三首】

　　〖《晉書》樂志曰：武帝受命。泰始二年。詔郊祀明堂禮樂權用魏儀。遵周室肇稱殷禮之義。但改樂章。使傅玄為之辭。凡十九篇。〗

【夕牲歌】

　　天命有晉。穆穆明明。我其夙夜。祗事上靈。常於時假。迄用有成。于薦玄牡。進夕其牲。崇德作樂。神祇是聽。（○《宋書》樂志。《晉書》樂志。《樂府詩集》一。《文選》補遺三十四。廣《文選》十。《詩紀》三十九。）

【迎送神歌】

　　宣文蒸哉。日靖四方。永言保之。夙夜匪康。光天之命。上帝是皇。嘉樂殷薦。靈祚景祥。神祇降假。享福無疆。（○《宋書》樂志。《晉書》樂志。《樂府詩集》一。廣《文選》十。）

【饗神歌】〖三章〗

　　天祚有晉。其命惟新。受終於魏。奄有兆民。燕及皇天。懷柔百神。不顯遺烈。之德之純。享其玄牡。式用肇禋。神祇來格。福祿是臻。

　　時邁其猶。昊天子之。祜享有晉。兆民戴之。畏天之威。敬授民時。不顯不承。于猶繹思。皇極斯建。庶績咸熙。庶幾列夜。惟晉之祺。

　　宣文惟后。克與彼天。撫寧四海。保有康年。於乎緝熙。肆用靖民。爰立典制。爰修禮紀。作民之極。莫匪資始。克昌厥后。永言保之。（○《宋書》樂志。《晉書》樂志。《樂府詩集》一。廣《文選》十一。《詩紀》三十九。）

【晉天地郊明堂歌六首】

【夕牲歌】〖天地郊、明堂同。〗

　　皇矣有晉。時邁其德。受終於天。光濟萬國。萬國既光。神定厥祥。虔于郊祀。只事上皇。只事上皇。百福是臻。巍巍祖考。克配彼天。嘉牲匪歆。德馨惟饗。受天之祚。神化四方。（《宋書》作神和四暢。○《宋書》樂志。《晉書》樂志。《樂府詩集》一。廣《文選》十一。《詩紀》三十九。）

【降神歌】

　　于赫大晉。膺天景祥。二帝邁德。宣茲重光。我皇受命。奄有萬方。郊祀配享。禮樂孔章。

　　神祇嘉響。祖考是皇。克昌厥后。保祚無疆。（○同上）

【天郊饗神歌】

　　整泰壇。祀皇神。精氣感。百靈賓。蘊朱火。燎芳薪。紫煙游。冠青雲。神之體。靡象形。曠無方。幽以清。神之來。光景照。聽無聞。視無兆。神之至。舉歆歆。動余心。神之坐。同歡娛。澤雲翔。化風舒。嘉樂奏。文中聲。八音諧。神是聽。咸潔齊。並芬芳。烹牷牲。享玉觴。神悅響。歆禮祀。佑大晉。降繁祉。祚京邑。行四海。保天年。窮地紀。（○《宋書》樂志。《晉書》樂志。《樂府詩集》一。廣《文選》十一。《詩紀》三十九。又《初學記》十三引神、賓、薪、雲四韻。韻補四引昭、兆二韻。）

【又】

　　營泰畤。定天衷。思心睿。謀筮從。建表蘊。設郊宮。田燭置。爟火通。曆元旬。集首吉。飾堦壇。坎列室。（○《初學記》十三。）

【地郊饗神歌】

　　整泰折。俟皇只。眾神感。群靈儀。陰祀設。吉禮施。夜將極。時未移。只之體。無形象。潛泰幽。洞忽荒。只之出。薆若有。靈無還。天下母。只之來。遺光景。昭若存。終冥冥。只之至。舉欣欣。舞象德。歌成文。只之坐。同歡豫。澤雨施。化雲布。樂八變。聲教敷。物咸亨。只是娛。齊既潔。侍者肅。玉觴進。咸穆穆。饗嘉豢。歆德馨。祚有晉。暨群生。溢九壤。格天庭。保萬壽。延億齡。（○《宋書》樂志。《晉書》樂志。《樂府詩集》一。廣《文選》十一。《詩紀》三十九。又《初學記》十三引只、儀、黎、庭、齡五韻。韻補三引景、溟二韻。）

【又】

　　結方丘。祗國琛。樽既享。俎既歆。斂檢玉。具鏖琛。懋百福。底自古。錫萬壽。迄在今。（○《初學記》十三。《詩紀》三十九。）

【明堂饗神歌】

　　經始明堂。享祀匪懈。于皇烈考。光配上帝。赫赫上帝。既高既崇。聖考是配。明德顯融。率土敬職。萬方來祭。常於時假。保祚永世。（○《宋書》作志。《晉書》樂志。《樂府詩集》一。廣《文選》十一。《詩紀》三十九。）

【晉宗廟歌十一首】

　　〖南《齊書》樂志曰：晉泰始中。傅玄造祠廟夕牲昭夏歌一篇。迎送神肆夏歌一篇。登歌七廟七篇。饗神歌二篇。玄雲。

　　登歌，歌盛德之功烈，故廟異其文。饗神猶周頌之有瞽及雍，但說祭饗神明禮光之盛，七廟饗神皆用之。〗

【夕牲歌】

　　我夕我牲。猗歟敬止。嘉豢孔時。供茲享祀。神鑒厥誠。博碩斯歆。祖考降響。以虞孝孫之心。（○《宋書》樂志。《晉書》樂志。《樂府詩集》八。《詩紀》三十九。）

【迎送神歌】

　　鳴呼悠哉。日鑒在茲。以時享祀。神明降之。神明斯降。既佑饗之。祚我無疆。受天之佑。赫赫太上。巍巍聖祖。明明烈考。丕承繼序。（○同上）

【征西將軍登歌】

　　經始宗廟。神明戾止。申錫無疆。祗承享祀。假哉皇祖。綏予孫子。燕及后昆。錫茲繁祉。（○同上）

【豫章府君登歌】

　　嘉樂肆庭。薦祀在堂。皇皇宗廟。乃祖先皇。濟濟辟公。相予蒸嘗。享祀不忒。降福穰穰。（○同上）

【潁川府君登歌】

　　于邈先後。實司于天。顯矣皇祖。帝祉肇臻。本支克昌。資始開元。惠我無疆。享祀（《晉書》作祚。）永年。（○同上）

【京兆府君登歌】

　　于惟曾皇。顯顯令德。高明清亮。匪兢柔克。保乂命祜。基命惟則。篤生聖祖。光濟四國。（○同上）

【宣皇帝登歌】

　　于鑠皇祖。聖德欽明。勤施四方。夙夜敬止。載敷文教。載揚武烈。匡定社稷。恭行天罰。經始大業。造創帝基。畏天之命。於時保之。（○同上）

【景皇帝登歌】

　　執競景皇。克明克哲。旁作穆穆。惟祗惟畏。纂宣之緒。耆定厥功。登此俊乂。糾彼群凶。業業在位。帝既勤止。維天之命。於穆不已。（○同上）

【文皇帝登歌】

　　于皇時晉。允文文皇。聰明睿智。聖敬神武。萬幾莫綜。皇斯清之。虎兕放命。皇斯平之。柔遠能邇。簡授英賢。創業垂統。勛格皇天。（○同上）

【饗神歌】〖二章〗

　　曰晉是常。享祀時序。宗廟致敬。禮樂具舉。惟其來祭。普天率土。犧樽既奠。清酤既載。亦有和羹。薦羞斯備。蒸蒸永慕。感時興思。登歌奏舞。神樂其和。祖考來格。佑我邦家。敷天之下。罔不休嘉。

　　肅肅在位。濟濟臣工。四海來格。禮儀有容。鐘鼓振。管弦理。舞開元。歌永始。神胥樂兮。肅肅在位。臣工濟濟。小大咸敬。上下有禮。理管弦。振鼓鍾。舞象德。歌詠功。神胥樂兮。肅肅在位。有來雍雍。穆穆天子。相維辟公。禮有儀。樂有則。舞象功。歌詠德。神胥樂兮。（《宋書》缺舞象功以下十字。○同上○逯案。肅肅在位起始四句。《晉書》屬前章。）

【燕射歌辭】

【晉四廂樂歌三首】

　　〖《晉書》樂志曰：晉初。食舉亦用鹿鳴。至武帝泰始五年。使傅玄、荀勖、張華各造正旦行禮及王公上壽酒食舉樂歌詩。后又詔成公綏亦作焉。傅玄造三篇。一曰天鑒。二曰認赫。三曰天命。〗

【正旦大會行禮歌】〖四章〗

　　天鑒有晉。世祚聖皇。時齊七政。朝此萬方。

　　鐘鼓斯震。九賓備禮。正位在朝。穆穆濟濟。

　　煌煌三辰。實麗於天。君后是象。威儀孔虔。

　　率禮無愆。莫非邁德。儀刑聖皇。萬邦惟則。（○《宋書》樂志。《樂府詩集》十三。《詩紀》三十九。）

【上壽酒歌】

　　于赫明明。聖德龍興。三朝獻酒。萬壽是膺。敷佑四方。如日之升。自天降祚。元吉有征。（○同上）

【食舉東西廂歌】〖十三章〗

　　天命有大晉。載育群生。於穆上德。隨時化成。

　　自祖配命。皇皇后辟。繼天創業。宣文之績。

　　不顯宣文。先知稼穡。克恭克儉。足教足食。

　　既教食之。弘濟艱難。上帝是佑。下民所安。

　　天佑聖皇。萬邦來賀。雖安勿安。乾乾匪暇。

　　乃正丘郊。乃定冢社。廙廙作宗。光宅天下。

　　惟敬朝饗。爰奏食舉。盡禮供御。嘉樂有序。

　　樹羽設業。笙鏞以間。琴瑟齊列。亦有篪塤。

　　喤喤鼓鍾。槍槍磬管。八音克諧。載夷載簡。

　　既夷既簡。共大不御。風化潛興。如雲如雨。

　　如雲之復。如雨之潤。聲教所暨。無思不順。

　　教以化之。樂以和之。和而養之。時惟邕熙。

　　禮慎其儀。樂節其聲。于鑠皇繇。既和且平。（○同上）

【晉四廂樂歌十七首】

　　〖《晉書》樂志曰：魏杜夔傳舊雅樂四曲。一曰鹿鳴。二曰騶虞。三曰伐檀。四曰文王。皆古聲辭。及太和中。左延年改夔騶虞、伐檀、文王三曲。更自作聲節。其名雖存。而聲實異。唯因夔鹿鳴。全不改易。每正旦大會。太尉奉璧。群後行禮。東廂雅樂常作者是也。后又改三篇。第一曰于赫篇。詠武帝。聲節與古鹿鳴同。第二曰巍巍篇。詠文帝。用延年所改騶虞聲。第三曰洋洋篇。詠明帝。用延年所改文王聲。第四曰復用鹿鳴。鹿鳴之聲重用。而除古伐檀。古今樂錄曰：漢故事上壽用四會曲。魏明帝青龍二年。以長笛食舉第十一古大置酒麴代四會。又易古詩名曰羽觴行。用為上壽曲。施用最在前。鹿鳴以下十二曲名食舉樂。而四會之曲遂廢。○《晉書》樂志曰：泰始中。使傅玄、荀勖、張華各造正旦大會行禮及王公上壽酒、食舉樂歌詩。勖乃更作行禮詩四篇。又為正旦大會、王公上壽歌詩並食舉樂歌詩。合十三篇。又以魏氏歌詩或二言。或三言。或四言。或五言。與古詩不類。以問司律中郎將陳頎。頎曰：被之金石。未必皆當。故勖造晉歌。皆為四言。唯王公上壽酒一篇。為三言五言焉。〗

【正旦大會行禮歌】〖四章〗

　　于皇元首。群生資始。履端大享。敬御繁祉。肆覲群后。爰及卿士。欽順則元。允也天子。

　　明明天子。臨下有赫。四表宅心。惠浹荒貊。柔遠能邇。孔淑不逆。來格祁祁。邦家是若。

　　光光邦國。天篤其祜。丕顯哲命。顧柔三祖。世德作求。奄有九土。思我皇度。彝倫攸序。惟祖惟宗。高朗緝熙。對越在天。駿惠在茲。聿求厥成。我皇崇之。式固其猶。往敬用治。（○《宋書》樂志。《類聚》四。《樂府詩集》十三。《詩紀》三十九。又古今歲時雜詠一引第一章。）

【王公上壽酒歌】

　　踐元辰。延顯融。獻羽觴。祈令終。我皇壽而隆。我皇茂而嵩。本枝奮百世。休祚鍾聖躬。（○《宋書》樂志。《晉書》樂志。《類聚》四。古今歲時雜詠一。《詩紀》三十九。）

【食舉樂東西廂歌】〖十二章〗

　　煌煌七曜。重明交暢。我有嘉賓。是應是貺。邦政既圖。接以大饗。人之好我。式遵德讓。

　　賓之初筵。藹藹濟濟。既朝乃宴。以洽百禮。頒以位敘。或廷或陛。登儐台叟。亦有兄弟。胥子陪寮。憲茲度楷。觀頤養正。降福孔偕。

　　昔我三后。大業是維。今我聖皇。焜燿前暉。奕世重規。明照九畿。思輯用光。時罔有違。陟禹之跡。莫不來威。天被顯祿。福履是綏。

　　赫矣太祖。克廣明德。廓開宇宙。正世立則。變化不經。民無瑕慝。創業垂統。兆我晉國。

　　列文伯考。時惟帝景。夷險平亂。威而不猛。御衡不迷。皇塗煥炳。七德咸宣。其寧惟水。

　　猗歟盛歟。先皇聖文。則天作孚。大哉為君。慎徽五典。帝載是勤。文武發揮。茂建嘉勛。修已濟治。民用寧殷。懷遠燭幽。玄教氛氳。善世不伐。服事三分。德博化隆。道冒無垠。

　　隆化洋洋。帝命溥將。登我晉道。越惟聖皇。龍飛革運。臨燾八荒。睿哲欽明。配蹤虞唐。封建厥福。駿發其祥。三朝習吉。終然允臧。其臧惟何。總彼萬方。元侯列辟。四獄蕃王。時見世享。率茲有常。旅揖在庭。嘉客在堂。宋衛既臻。陳留山陽。我有賓使。觀國之光。貢賢納計。獻璧奉璋。保佑命之。申錫無疆。

　　振鷺於飛。鴻漸其翼。京邑穆穆。四方是式。無競惟人。王綱允敕。君子來朝。言觀其極。

　　翼翼大君。民之攸暨。信理天工。惠康不匱。將遠不仁。訓以淳粹。幽明有倫。俊乂在位。九族既睦。庶邦順比。開元布憲。四海鱗萃。協時正統。殊塗同致。厚德載物。靈心隆貴。敷奏讜言。納

　　以無諱。樹之典象。誨之義類。上教如風。下應如卉。一人有慶。群萌以遂。我后宴喜。令問不墜。

　　既宴既喜。翕是萬邦。禮儀卒度。物有其容。晰晰庭燎。喤々鼓鍾。笙磬詠德。萬舞象功。八音克諧。俗易化從。其和如樂。庶品時邕。

　　時邕斌斌。六合同塵。往我祖宣。威靜殊鄰。首定荊楚。遂平燕秦。亹亹文皇。邁德流仁。爰造草昧。應干順民。靈瑞告符。休征響震。天地弗違。以和神人。既戡庸蜀。吳會是賓。肅慎率職。楛矢來陳。韓濊進樂。均協清鈞。西旅獻獒。扶南效珍。蠻裔重譯。玄齒文身。我皇撫之。景命惟新。

　　愔愔嘉會。有聞無聲。清酤既奠。籩豆既馨。禮充樂備。簫韶九成。愷樂飲酒。酣而不盈。率土歡豫。邦國以寧。王猷允塞。萬載無傾。（○《宋書》樂志。《晉書》樂志。《樂府詩集》十三。《詩紀》三十九。）

【晉四廂樂歌十六首】

　　〖《晉書》樂志曰：張華以為魏上壽、食舉詩及漢代所施用。其文句長短不齊。未皆合古。蓋以依詠弦節。本有因循。而誤樂知音。足以制聲度曲。法用率非凡近之所能改。二代三京。襲而不變。雖詩章智商異。廢興隨時。至其韻逗留曲折。皆繫於舊。有由然也。是以一皆因就。不敢有所改易。〗

【王公上壽詩】

　　稱元慶。奉聖觴。后皇延遐祚。安樂撫萬方。（○《宋書》樂志。《樂府詩集》十三。《詩紀》三十九。）

【食舉東西廂樂詩】〖十一章〗

　　明明在上。丕顯厥繇。翼翼三壽。蕃后惟休。群生漸德。六合承流。三正元辰。朝慶鱗萃。華夏奉職貢。八荒覲殊類。黻冕充廣庭。鳴玉盈朝位。

　　濟濟朝位，言觀其光。儀序既以時。禮文煥以彰。思皇享多祜。嘉樂永無央。

　　九賓在庭。臚贊既通。升瑞奠贄。乃侯乃公。穆穆天尊。隆禮動容。履端承元吉。介福御萬邦。

　　朝享。上下咸雍。崇多儀。繁禮容。舞盛德。歌九功。揚芳烈。播休蹤。

　　皇化洽。洞幽明。懷柔百神。輯祥禎。潛龍躍。雕虎仁。儀鳳鳥。屆游麟。枯蠹榮。竭泉流。菌芝茂。枳棘柔。

　　和氣應。休征弦。協靈符。彰帝期。綏宇宙。萬國和。昊天成命。齎皇家。齎皇家。

　　世資聖哲。三后在天。啟鴻烈。啟鴻烈。隆王基。率土謳吟。欣戴於時。恆文象。代氣著期。

　　泰始開元。龍升在位。四隩同風。燮寧殊類。五韙來備。嘉生以遂。凝庶績。臻太康。申繁祉。胤無疆。本枝百世。繼緒言不忘。繼緒不忘。休有烈光。永言配命。惟晉之祥。

　　聖明統世。篤皇仁。廣大配天地。順動若陶鈞。玄化參自然。至德通神明。清風暢八極。流澤被無垠。

　　于皇時晉。奕世齊聖。惟天降嘏。神祇保定。弘濟區夏。允集大命。有命既集。光帝猷。大明重曜。鑒六幽。聲教洋溢。惠滂流。惠滂流。移風俗。多士盈朝。賢俊比屋。敦世心。斷凋反素樸。反素樸。懷庶方。干戚舞階庭。疏狄悅遐荒。扶南假重譯。肅慎襲衣裳。雲復雨施。德洽無疆。旁作穆穆。仁化翔。

　　朝元日。賓王庭。承宸極。當盛明。衍和光。竭祗誠。仰嘉惠。懷德馨。游淳風。泳淑風。泳淑清。協憶兆。同歡榮。建皇極。統天位。運陰陽。御六氣。殷群生。成性類。王道浹。治功成。人倫序。俗化清。虔明祀。祗三靈。崇禮樂。式儀刑。

　　慶元吉。宴三朝。播金石。詠冷簫。奏九夏。舞雲韶。邁德音。流英聲。八紘一。六合寧。六合寧。承聖明。王澤洽。道登隆。綏函夏。總華戎。齊德教。混殊風。混殊風。康萬國。崇夷簡。尚敦德。弘王度。遠遐則。（○《宋書》樂志。《樂府詩集》十三。《詩紀》三十九。）

【正旦大會行禮詩】〖四章〗

　　于赫皇祖。迪哲齊聖。經緯大業。基天之命。克開洪緒。誕篤天慶。旁濟彝倫。仰齊七政。

　　烈烈景皇。克明克聰。靜封略。定勛功。成民立政。儀刑萬邦。式固崇軌。光紹前蹤。

　　允文烈考。睿哲應期。參德天地。比功四時。大亨以正。庶績咸熙。肇啟晉宇。遂登皇基。

　　明明我后。玄德通神。受終正位。協應天人。容民厚下。育物流仁。躋我王道。輝光日新。（○《宋書》樂志。《樂府詩集》十三。《詩紀》三十九。）

【晉四廂樂歌】 成公綏

【王公上壽酒歌】

　　上壽酒。樂未央。大晉應天慶。皇帝永無疆。（○《宋書》樂志。《樂府詩集》十三。《詩紀》三十九。）

【正旦大會行禮歌】〖十五章〗

　　穆穆天子。光臨萬國。多士盈朝。莫匪俊德。流化罔極。王猷允塞。嘉會置酒。嘉賓充庭。羽旄曜辰極。鐘鼓振泰清。百辟朝三朝。彧彧明儀刑。濟濟鏘鏘。金振玉聲。

　　禮樂具。宴嘉賓。眉壽祚聖皇。景福惟日新。群后戾止。有來雍雍。獻酬納贄。崇此禮容。豐餚萬俎。旨酒千鍾。嘉樂盡宴樂。福祿咸攸同。樂哉。天下安寧。道化行。風俗清。簫韶作。詠九成。年豐穰。世泰平。至治哉。樂無窮。元首聰明。股肱忠。澍豐澤。揚清風。

　　嘉瑞出。靈應彰。麒麟見。鳳凰翔。醴泉涌。流中唐。嘉禾生。穗盈箱。降繁祉。祚聖皇。承天位。統萬國。受命應期。授聖德。四世重光。宣開洪業。景克昌。文欽明。德彌彰。肇啟晉邦。流祚無疆。

　　泰始建元。鳳皇龍興。龍興伊何。享祚萬乘。奄有八荒。化育黎蒸。圖書煥炳。金石有征。德光大。道熙隆。被四表。格皇穹。奕奕萬嗣。明明顯融。高朗令終。保茲永祚。與天比崇。

　　聖皇君四海。順人應天期。三頁合重光。泰始開洪基。明曜參日月。功化侔四時。宇宙清且泰。黎庶咸雍熙。善哉雍熙。

　　惟天降命。翼仁佑聖。於穆三皇。載德彌盛。總齊璇璣。光統七政。百揆時序。化若神聖。四海同風。興至仁。濟民育物。擬陶鈞。擬陶鈞。垂惠潤。皇皇群賢。峨峨英俊。德化宣。芬芳播來胤。播來胤。垂后昆。清廟何穆穆。皇極辟四門。皇極辟四門。萬機無不綜。亹亹翼翼。樂不及荒。飢不遑食。大禮即行。樂無極。

　　登昆崙。上層城。乘飛龍。升泰清。冠日月。佩五星。揚虹霓。建彗旌。披慶雲。蔭繁榮。覽八極。游天庭。順天地。和陰陽。序四時。曜三光。張帝網。正皇綱。播仁風。流惠康。

　　邁洪化。振靈威。懷萬方。納九夷。朝閶闔。宴紫微。

　　建五旗。羅鍾虡。列四縣。奏韶武。鏗金石。揚旌羽。縱八佾。巴渝舞。詠雅頌。和律呂。于胥樂。樂聖主。

　　化蕩蕩。清風泄。總英雄。御俊傑。開宇宙。掃四裔。光緝熙。美聖哲。超百代。揚休烈。流景祚。顯萬世。

　　皇皇顯祖。翼世佐時。寧濟六合。受命應期。神武鷹揚。大化咸熙。廓開皇衢。用成帝基。

　　光光景皇。無競惟烈。匡時拯俗。休功蓋世。宇宙既康。九域有截。天命降鑒。啟祚明哲。

　　穆穆烈考。克明克雋。實天生德。誕膺靈運。肇建帝業。開國有晉。載德奕世。垂慶洪胤。

　　明明聖帝。龍飛在天。與靈合契。通德幽玄。仰化青雲。俯育重淵。受靈之祜。于萬斯年。（○《宋書》樂志。《晉書》樂志。《樂府詩集》十三。《詩紀》三十九。又《文選》補遺三十四作傅玄。引化蕩蕩一章。）

【晉冬至初歲小會歌】 張華

　　日月不留。四氣回周。節慶代序。萬國同休。庶尹群后。奉壽升朝。我有嘉禮。式宴百僚。繁餚綺錯。旨酒泉渟。笙鏞和奏。磬管流聲。上隆其愛。下盡其心。宣其壅滯。訓之德音。乃宣乃訓。配享交泰。永載仁風。長撫無外。（○《晉書》樂志。光府詩集十三。古今歲時雜詠三十九作張會詩。《詩紀》三十九。又《初學記》十三引周、休、朝、寮四韻。）

【晉宴會歌】

　　亹亹我皇。配天垂光。留精日昃。經覽無方。聽朝有暇。延命眾臣。冠蓋雲集。樽俎星陳。餚蒸多品。八珍代變。羽爵無算。究樂極宴。歌者流聲。舞者投袂。動容有節。絲竹並設。宣暢四體。繁手趣摯。歡足發和。酣不忘禮。好樂無荒。翼翼濟濟。（○《晉書》樂志。《樂府詩集》十三。《詩紀》三十九。）

【晉中宮所歌】

　　先生統大業。玄化漸八維。儀刑孚萬邦。內訓隆壺闈。皇英垂帝典。大雅詠三妃。執德宣隆教。正位理厥機。含章體柔順。率禮蹈謙祗。螽斯弘慈惠。樛木逮幽微。徽時穆清風。高義邈

　　不追。遺榮參日月。百世仰餘暉。（○《晉書》光志。《樂府詩集》十三。《詩紀》三十九。又《初學記》十引維、闈、刀、祗、微、追、暉七韻。萬花谷后八引維、闈、刀、祗、微、追、暉七韻。）

【晉宗親會歌】

　　族燕明禮順。餟食序親親。骨肉散不殊。昆弟豈他人。本枝篤同慶。棠棣著先民。于皇聖明后。天復弘且仁。隆禮崇親戚。旁施協族姻。式宴盡酣娛。飲御備羞珍。和光既宣洽。上下同歡欣。德教加四海。敦睦被無垠。（○《晉書》樂志。《樂府詩集》十三。《詩紀》三十九。）

【鼓吹曲辭】

【晉鼓吹曲二十二首】

　　〖《晉書》樂志曰：武帝令傅玄制鼓吹曲二十二篇。以代魏曲。〗

【靈之祥】

　　〖古朱鷺行。古今樂錄曰：靈之祥。言宣皇帝之佐魏。猶虞舜之事堯也。既有石瑞之征。又能用武以誅孟度之逆命也。〗

　　靈之祥。石瑞章。旌金德。出西方。天降命。授宣皇。應期運。里經驤。繼大舜。佐陶唐。贊武文。

　　建帝綱。孟氏叛。據南疆。追有扈。亂五常。吳寇勁。蜀虜強。交誓盟。連遐荒。宣赫怒。奮鷹揚。震干威。曜電光。陵九天。陷石城。梟逆命。拯有生。萬國安。四海寧。（○《宋書》樂志。《晉書》樂志。《樂府詩集》十九。古樂府二。《詩紀》四十。）

【宣受命】

　　〖古思悲翁行。古今樂錄曰：宣受命。言宣皇帝御諸葛亮。養威重。運神兵。亮震怖而死。〗

　　宣受命。應天機。風雲時動。神龍飛。御諸葛。鎮雍梁。邊境安。夷夏康。務節事。勤定傾。攬英雄。保持盈。淵穆穆。赫明明。沖而泰。天之經。養威重。運神兵。亮乃震斃。天下寧。（○同上）

【征遼東】

　　〖古艾而張行。古今樂錄曰：征遼東。言宣皇帝陵大海之表。討滅公孫淵。而梟其首也。〗

　　征遼東。敵失據。威靈邁日域。公孫既授首。群逆破膽。咸震怖。朔北響應。海表景附。武功赫赫。德雲布。（○同上）

【宣輔政】

　　〖古上之回行。古今樂錄曰：言宣帝聖道深遠。擾亂反正。網羅文武之才。以定二儀之序也。〗

　　宣皇輔政。聖烈深。擾亂反正。從天心。網羅文武才。慎厥所生。所生賢。遺教施。安上治民。化風移。肇創帝基。洪業垂。于鑠明明。時赫戲。功濟萬世。定二儀。定二儀。雲行雨施。海外風馳。（○同上）

【時運多難】

　　〖古擁離行。古今樂錄曰：時運多難。言宣帝致討吳方。有征無戰也。〗

　　時運多難。道教痡。天地變化。有盈虛。蠢爾吳蠻。虎視江湖。我皇赫斯。致天誅。有征無戰。弭其圖。天威橫被。廓東隅。（○同上）

【景龍飛】

　　〖古戰城南行。古今樂錄曰：景龍飛。言景帝克明威教。賞從夷逆。祚隆無疆。崇此洪基也。〗

　　景龍飛。御天威。聰鑒玄察。動與神明協機。從之者顯。逆之者滅夷。文教敷。武功巍。普被四海。萬邦望風。莫不來綏。聖德潛斷。先天弗違。弗違祥。享世永長。猛以致寬。道化光。赫明明。祚隆無疆。帝績惟期。有命既集。崇此洪基。（○同上）

【平玉衡】

　　〖古巫山高行。古今樂錄曰：平玉衡。言景帝一萬國之殊風。齊四海之乖心。禮賢養士。而纂洪業也。〗

　　平玉衡。糺奸回。萬國殊風。四海乖。禮賢養士。羈御英雄。思心齊。纂戎洪業。崇皇階。品物咸亨。聖敬日躋。聰鑒習下情。明明綜天機。（○同上）

【文皇統百揆】

　　〖古上陵行。古今樂錄曰：文皇統百揆。言文帝始統百揆。用人有序。以敷太平之化也。〗

　　文皇統百揆。繼天理萬方。武將鎮四隅。英佐盈朝堂。謀言協秋蘭。清風發其芳。洪澤所漸潤。礫石為圭璋。大道侔五帝。盛德逾三壬。咸光大。上參天與地。至化無內外。無內外。六合併康乂。並康乂。遘茲嘉會。在昔羲與農。大晉德斯邁。鎮征及諸州。為蕃衛。玄功濟四海。洪烈流萬世。（○《宋書》樂志。《晉書》樂志。《樂府詩集》十九。《詩紀》四十。又韻補四引晉樂章外、艾二韻。）

【因時運】

　　〖古將進酒行。古今樂錄曰：因時運。言文帝因時運變。聖謀潛施。解長蛇之交。離群桀之黨。以武濟文。審其大計。以邁其德也。〗

　　因時運。聖策施。長蛇交解。群桀離。勢窮奔吳。虎騎厲。惟武進。審大計。時邁其德。清一世。（○《宋書》樂志。《晉書》樂志。《樂府詩集》十九。《詩紀》四十。）

【惟庸蜀】

　　〖古有所思行。古今樂錄曰：惟庸蜀。言文帝既平萬乘之蜀。封建萬國。復五等之爵也。〗

　　惟庸蜀。僣號天一隅。劉備逆帝命。禪亮承其餘。擁眾數十萬。窺隙承我虛。驛騎進羽檄。天下不遑居。姜維屢寇邊。隴上為荒蕪。文皇愍斯民。歷世受罪辜。外謨藩屏臣。內謀眾士夫。爪牙應指授。腹心獻良圖。良圖協成文。大興百萬軍。雷鼓震地起。猛勢陵浮雲。逋虜畏天誅。面縛造壘門。萬里同風教。逆命稱妾臣。光建五等。紀綱天人。（○同上）

【天序】

　　〖古芳樹行。古今樂錄曰：天序。言聖皇應歷受禪。弘濟大化。用人各盡其才也。〗

　　天序歷。應受禪。承靈祜。御群龍。勒螭虎。弘濟大化。英雋作輔。明明統萬機。赫赫鎮四方。咎繇稷契之疇。協蘭芳。禮王臣。復兆民。化之如天與地。誰敢愛其身。（○同上）

【大晉承運期】

　　〖古上邪行。古今樂錄曰：大晉承運期。言聖皇應籙受圖。化象神明也。〗

　　大晉承運期。德隆聖皇。時清晏。白日垂光。應籙圖。陟帝位。繼天正玉衡。化行象神明。至哉道隆虞與唐。元首敷洪化。百寮股肱並忠良。民太康。隆隆赫赫。福祚盈無疆。（○同上）

【金靈運】

　　〖古君馬黃行。古今樂錄曰：金靈運。言聖皇踐祚。致敬宗廟而孝道行於天下也。〗

　　金靈運。天符發。聖征見。參日月。惟我皇。體神聖。受魏禪。應天命。皇之興。靈有征。登大麓。御萬乘。皇之輔。若闞虎。爪牙奮。莫之御。皇之佐。贊清化。百事理。萬邦賀。神祇應。嘉瑞章。恭享禮。薦先皇。樂時奏。磬管鏘。鼓淵淵。鍾鍠鍠。奠樽俎。實玉觴。神歆響。咸悅康。宴孫子。佑無疆。大孝烝烝。德教被萬方。（○《宋書》樂志。《晉書》樂志。《樂府詩集》十九。廣《文選》十一。《詩紀》四十。）

【於穆我皇】

　　〖古雉子行。古今樂錄曰：於穆我皇。言聖皇受命。德合神明也。〗

　　於穆我皇。盛德聖且明。受禪君世。光濟群生。普天率土。莫不來庭。顒顒六合內。望風仰泰清。萬國雍雍。興頌聲。大化洽。地平而天成。七政齊。玉衡惟平。峨峨佐命。濟濟群英。夙夜乾乾。萬機是經。雖治興。匪荒寧。謙道光。沖不盈。天地合德。日月同榮。赫赫煌煌。曜幽冥。三光克從。于顯天。垂景星。龍鳳臻。甘露宵零。肅神祇。祗上靈。萬物欣戴。自天效其成。（○《宋書》樂志。《晉書》樂志。《樂府詩集》十九。《詩紀》四十。）

【仲春振振】

　　〖古聖人出行。古今樂錄曰：仲春振旅。言大晉申文武之教。畋獵以時也。〗

　　仲春振旅。大致民。武教於時日新。師執提。工執鼓。坐作從。節有序。盛矣允文允武。搜田表禡。申法誓。遂圍禁。獻社祭。允以時。明國制。文武並用。禮之經。列車如戰。大教明。古今誰能去兵。大晉繼天。濟群生。（○同上）

【夏苗田】

　　〖古臨高台行。古今樂錄曰：夏苗田。言大晉畋狩順時。為田除豁也。〗

　　夏苗田。運將徂。軍國異容。文武殊。乃命群吏。撰車徒。辨其號名。贊契書。王軍啟八門。行同上帝居。時路建大麾。雲旗醫紫虛。百官象其事。疾則疾。徐則徐。回衡旋軫。罷陳弊車。獻禽享祠。蒸蒸配有虞。惟大晉。德參兩儀。化雲敷。（○同上）

【仲秋獮田。】

　　〖古遠期行。古今樂錄曰：仲秋獮田。言大晉雖有文德。不廢武事。順時以殺伐也。〗

　　仲秋獮田。金德常剛。涼風清且厲。凝露結為霜。白藏司辰。蒼隼時鷹揚。鷹揚猶尚父。順天以殺伐。春秋時序。雷霆振威曜。進退由鉦鼓。致禽祀祊。羽毛之用充軍府。赫赫大晉德。芬烈陵三五。敷化以文。雖治不廢武。光宅四海。永享天之祜。（○同上）

【順天道】

　　〖一作從天道。古石留行。古今樂錄曰：順天道。言仲冬大閱。用武修文。大晉之德配天也。〗

　　順天道。握神契。三時示。講武事。冬大閱。鳴鐲振鼓鐸。旌旗象虹霓。文制其中。武不窮武。動軍誓眾。禮成而義舉。三驅以崇仁。進止不失其序。兵卒練。將如闞虎。惟闞虎。氣陵青雲。解圍三面。殺不殄群。偃旌麾。班產軍。獻享蒸。修典文。嘉大晉。德配天。祿報功。爵俟賢。饗燕樂。受茲百祿。嘉萬年。（○同上）

【唐堯】

　　〖古務成行。古曲亡。古今樂錄曰：唐堯。言聖皇陟帝位。德化光四表也。〗

　　唐堯諮務成。謙謙德所興。積漸終光大。履霜致堅冰。神明道自然。河海猶可凝。舜禹統百揆。元凱以次升。禪讓應天歷。睿聖世相承。我皇陟帝位。平衡正準繩。德化飛四表。祥氣見其征。興王坐俟旦。亡主恬自矜。致遠由近始。復簣成山陵。披圖按先籍。有其證靈液。（《宋書》無液字。案當作靈液有其證。○同上）

【玄雲】

　　〖古玄雲行。古曲亡。古今樂錄曰：玄雲。言聖皇用人各盡其才也。〗

　　玄雲起丘山。祥氣萬里會。龍飛保蜿蜿。鳳翔何翙翙。昔在唐虞朝。時見青雲際。今親游萬國。流光溢天外。鶴鳴在后雷鋒。清音隨風邁。成湯隆顯命。伊摯來如飛。周文獵渭濱。遂載呂望歸。符合如影響。先天天弗違。輟耕綜時綱。解褐衿天維。元功配二王。芬馨世所稀。我皇敘群才。洪烈何巍巍。桓桓征四表。濟濟理萬機。神化感無方。髦才盈帝畿。丕顯惟昧旦。日新孔所咨。茂哉明聖（《宋書》作聖明。光府雲。一作人。）德。日月同光輝。（○同上）

【伯益】

　　〖古黃爵行。古曲亡。古今樂錄曰：伯益。言赤烏銜書。有周以興。今聖皇受命。神譽來也。〗

　　伯益佐舜禹。職掌山與川。德侔十六相。思心入無間。智理周萬物。下知眾鳥言。黃譽應清化。翔集何翩翩。和鳴棲庭樹。徘徊雲日間。夏桀為無道。密網施山河。酷祝振纖網。當奈黃雀何。殷湯崇天德。去其三面羅。逍遙群飛來。鳴聲乃復和。朱譽作南宿。鳳皇經羽群。

　　赤烏銜書至。天命瑞周文。神譽今來游。為我受命君。嘉祥致天和。膏澤隆青雲。蘭風發芳氣。闔世同其芬。（○同上）

【釣竿】

　　〖古釣竿行。漢鐃歌二十二曲無釣竿。古今樂錄曰：釣竿。言聖皇德配堯舜。又有呂望之佐。以濟天功。致太平也。〗

　　釣竿何冉冉。甘餌芳且鮮。臨川運思心。微綸沈九淵。太公寶此術。乃在靈秘篇。機變隨物移。精妙貫未然。游魚驚著釣。潛龍飛戾天。戾天安所至。撫翼翔太清。太清一何異。兩儀出渾成。玉衡正三辰。造化賦群形。退願輔聖君。與神合其靈。我君弘遠略。天人不足並。天人初並時。昧昧何芒芒。日月有徵兆。文象興二皇。蚩尢亂生民。黃帝用兵征萬方。逮夏禹而德衰。三代荷百祿。保無極。永泰平。（○同上○逯案。各題下小注引古今樂錄語與《宋書》樂志同。）

【晉凱歌二首張華】

【命將出征歌】

　　重華隆帝道。戎蠻或不賓。徐夷興有周。鬼方亦違殷。今在盛明世。寇虐動西垠。豺狼染牙爪。群生號穹旻。元帥統方夏。出車撫涼秦。眾貞必以律。臧否實在人。威信加殊類。疏逖思自親。單醪豈有味。挾纊感至仁。武功尚止戈。七德美安民。遠跡由斯舉。永世無風塵。（○《晉書》樂志。《樂府詩集》十九。《詩紀》四十。又《類聚》五十九及廣《文選》十引賓、殷、垠、仁四韻。）

【勞還師歌】

　　玁狁背天德。構亂擾邦畿。戎車震朔野。群帥贊皇威。將士齊心旅。感義忘其私。積勢如弩。赴節如發機。囂聲動山谷。金光曜素暉。揮戟陵勁敵。武步蹈橫屍。鯨鯢皆授首。北土永清夷。昔往冒隆暑。今來白雪霏。征夫信勤瘁。自古詠採薇。收榮于舍爵。燕喜在凱歸。（○《晉書》樂志。《樂府詩集》十九。《詩紀》四十。○逯案。上二篇《晉書》在四廂樂歌。）



【舞曲歌辭】

【晉正德大豫舞歌二首傅玄】

　　〖《宋書》樂志曰：晉武帝泰始九年。荀勖典知樂事。使郭瓊、宋識等造正德大豫之舞。勖及傅玄、張華又各造舞歌。咸寧元年。詔定祖宗之號。而廟樂同用正德大豫舞。〗

【正德舞歌】

　　天命有晉。光濟萬國。穆穆聖皇。文武惟則。在天斯正。在地成德。載韜政刑。載崇禮教。我敷玄化。臻於中道。（○《宋書》樂志。《樂府詩集》五十二。《詩紀》四十。）

【大豫舞歌】

　　于鑠皇晉。配天受命。熙帝之光。世德惟聖。嘉樂大豫。保佑萬姓。淵兮不竭。沖而用之。先帝弗違。虔奉天時。（○同上）

【晉正德大豫舞歌二首荀勖】

【正德舞歌】

　　人文垂則。盛德有容。聲以依詠。舞以象功。干戚發揮。節以笙鏞。羽籥雲會。翊宣令蹤。敷美盡善。允協時邕。煥炳其章。光乎萬邦。萬邦洋洋。承我晉道。配天作享。元命有造。上化如風。民應如草。穆穆斌斌。形於綴兆。文武旁作。慶流四表。無競維烈。永世是紹。（○《宋書》樂志。《樂府詩集》五十二。《詩紀》四十。）

【大豫舞歌】

　　豫順以動。大哉惟時。時邁其仁。世載邕熙。兆我區夏。宣文是基。大業惟新。我皇隆之。重光累暉。欽明文思。迄用有成。惟晉之祺。穆穆聖皇。受命既固。品物咸寧。芳烈雲布。文教旁通。篤以淳素。玄化洽暢。被之暇豫。作樂崇德。同美韶滬。睿邈幽遐。式遵王度。（○同上）

【晉正德大豫舞歌二首張華】

　　〖《晉書》樂志曰：泰始九年。光祿大夫荀勖以杜夔所制律呂。校太樂、總章、鼓吹八音。與律呂乖錯。乃制古尺。作新律呂。以調聲韻。律成。遂班下太常。使太樂、總章、鼓吹。、清商施用。勖遂典知樂事。啟朝士解音律者共掌之。使郭瓊、宋識等造正德、大豫二舞。其樂章亦張華所作雲。〗

【正德舞歌】

　　曰皇上天。玄鑒惟光。神器周回。五德代章。祚命于晉。世有哲王。弘濟區夏。陶甄萬方。大明垂耀。旁燭無疆。蚩蚩庶類。風德永康。皇道惟清。禮樂斯經。金石在縣。萬舞在庭。象容表慶。協律被聲。軼武超滬。取節六英。同進退讓。化漸無形。大和宣洽。通於幽冥。（○《宋書》樂志。《晉書》樂志。《樂府詩集》五十二。《詩紀》四十。）

【大豫舞歌】

　　惟天之命。符運有歸。赫赫大晉。三后重暉。繼明紹。世。光撫九圍。我皇紹期。遂在璇璣。群生屬命。奄有庶邦。慎徽五典。玄教遐通。萬方同軌。率土咸雍。爰制大豫。宣德舞功。醇化既穆。王道協隆。仁及草木。惠加昆蟲。億兆夷人。悅仰皇風。不顯大業。永世彌崇。（○同上）

【晉宣武舞歌四首傅玄】

　　〖《晉書》樂志曰：魏黃初三年。改漢巴渝舞曰昭武舞。景初元年。又作武始、咸熙、章斌三舞。皆執羽簽。及晉改昭武舞曰宣武舞。羽簽舞曰宣文舞。咸寧元年。詔廟樂停宣武、宣文二舞。而同用正德、大豫舞雲。〗

【惟聖皇篇】〖矛俞第一〗

　　惟聖皇。德巍巍。光四海。禮樂猶形影。文武為表裡。乃作巴俞肆舞士。劍弩齊列。戈矛為之始。進退疾鷹鷂。龍戰而豹起。如亂不可亂。動作順其理。離合有統紀。（○《宋書》樂志。《樂府詩集》五十三。《詩紀》四十。）

【短兵篇】〖劍俞第二〗

　　劍為短兵。其勢險危。疾逾飛電。迴旋應規。武節齊聲。或合或離。電發星騖。若景若差。兵法攸象。軍容是儀。（○同上。）

【軍鎮篇】〖弩俞第三〗

　　弩為遠兵軍之鎮。其發有機。體難動。往必速。重而不遲。銳精分鎛。射遠中微。弩俞之樂一何奇。變多姿。退若激。進若飛。五聲協。八音諧。宣武象。贊天威。（○同上）

【窮武篇】〖安台行亂第四〗

　　窮武者喪。何但敗北。柔弱亡戰。國家亦廢。秦始徐偃。既已作戒。前世先王鑒其機。修文整武藝。文武足相濟。然後得光大。亂曰：高則亢。滿則盈。亢必危。盈必傾。去危傾。守以平。沖則久。濁能清。混文武。順天經。（○同上）

【晉宣文舞歌二首】

【羽籥舞歌】

　　羲皇之初。天地開元。罔罟禽獸。群黎以安。神農教耕。創業誠難。民得粒食。澹然無所患。黃帝始征伐。萬品造其端。軍駕無常居。是曰軒轅。軒轅既勤止。堯舜匪荒寧。夏禹治水。湯武又用兵。孰能保安逸。坐致太平。聖皇邁乾乾。天下興頌聲。穆穆且明明。惟聖皇。道化彰。濺四海。清三光。萬幾理。庶事康。潛龍升。儀鳳翔。風雨時。物繁昌。卻走馬。降瑞祥。揚側陋。簡忠良。百祿是荷。眉壽無疆。（○《宋書》樂志。《樂府詩集》五十三。《詩紀》四十。）

【羽鐸舞歌】

　　昔在渾成時。兩儀尚未分。陽升垂清景。陰陰興浮雲。中和合氛氳。萬物各異群。人倫得其序。眾生樂聖君。三統繼五行。然後有質文。皇王殊運代。治亂亦繽紛。伊大晉。德兼往古。越犧農。邈舜禹。參天地。陵三五。禮唐周。樂韶武。豈惟簫韶。六代具舉。澤沾地境。化充天寓。聖明臨朝。元凱作輔。普天同樂胥。浩浩元氣。遐哉太清。五行流邁。日月代征。隨時變化。庶物乃成。聖皇繼天。光濟群生。化這以道。萬國咸寧。受茲介福。延于億齡。（○同上）

【晉鼙舞歌五首】

　　〖古今樂錄曰：晉鼙舞歌五篇。一曰洪業篇。當魏曲明明魏皇帝。古曲關東有賢女。二曰天命篇。當魏曲大和有聖帝。古曲章和二年中。三曰景皇篇。當魏曲魏歷長。古曲樂久長。四曰大晉篇。當魏曲天生烝民。古曲四方皇。五曰明君篇。當魏曲為君既不易。古曲殿前生桂樹。按曹植怨歌行雲。為君既不易。為臣良獨難。不知與此同否。〖○晉、《宋書》樂志載此五詩。俱不言是傅玄作。樂府作玄詩。或別有考也。〗

【洪業篇】

　　宣文創洪業。盛德在泰始。聖皇應靈符。受命君四海。萬國何所樂。上有明天子。唐堯禪帝位。虞舜惟恭己。恭己正南面。道化與時移。大赦盪萌漸。文教被黃支。象天則地。體無為。聰明配日月。神聖參兩儀。雖有三凶類。靜言無所施。象天則地。體無為。稷契並佐命。伊呂升王臣。蘭芷登朝肆。下無失宿民。聲發響自應。表立景來附。虓虎從。羈制。潛龍升天路。備物立

　　成器。變通極其數。百事以時敘。萬機有常度。訓之以克讓。納之以忠恕。群下仰清風。海外同歡慕。象天則地。化雲布。昔日貴雕飾。今尚儉與素。昔日多纖介。今去情與故。象天則地。化雲布。濟濟大朝士。夙夜綜萬機。萬機無廢理。明明降疇詢問。臣譬列星景。君配朝日暉。事業並通濟。功烈何巍巍。五帝繼三皇。三王世所歸。聖德應期運。天地不能違。仰之彌已高。猶天不可階。將復御龍氏。鳳皇在庭棲。（○《宋書》樂志。《晉書》樂志。《樂府詩集》五十三。《詩紀》四十。）

【天命篇】

　　聖祖受天命。應期輔魏皇。入則綜萬機。出則征四方。朝廷無遺理。方表寧且康。道隆舜臣堯。積德逾大王。孟度阻窮險。造亂天一隅。神兵出不意。奉命致天誅。赦善戮有罪。元惡宗為虛。威風振勁蜀。武烈忄習強吳。諸葛不知命。肆逆亂天常。擁徒十餘萬。數來寇邊疆。我皇邁神武。秉鉞鎮雍涼。亮乃畏天威。未戰先仆僵。盈虛自然運。時變固多艱。東征陵海表。萬里梟賊淵。受遺齊七政。曹爽又滔天。群凶受誅殛。百祿咸來臻。黃華應福始。王凌為禍先。（○同上）

【景皇篇】

　　景皇帝。聰明命世生。盛德參天地。帝王道大。創基既已難。繼世亦未易。外則夏侯玄。內張則張與李。三凶稱逆。亂帝紀。順天行誅。窮其奸宄。遏將御其漸。潛謀不得起。罪人咸伏辜。威風振萬里。平衡綜萬機。萬機無不理。召陵桓不君。內外何紛紛。眾小便成群。蒙昧恣心。治亂不分。睿聖獨斷。濟琥常以文。順天惟廢立。掃霓披浮雲。雲霓既已辟。清和未幾間。羽檄首尾至。變起東南蕃。儉欽為長蛇。外則憑吳蠻。萬國紛騷擾。戚戚天下懼不安。神武御六軍。我皇秉鉞征。儉欽起壽春。前鋒據項城。出其不意。並縱奇兵。奇兵誠難御。廟勝實難支。兩軍不期遇。敵退計無施。虎騎惟武進。大戰沙陽陂。欽乃亡魂走。奔虜若雲披。天恩赦有罪。東土放鯨鯢。（○同上）

【大晉篇】

　　赫赫大晉。於穆文皇。蕩蕩巍巍。道邁陶唐。世稱三皇五帝。及今重其光。九德克明。文既顯。武又章。恩弘六合。兼濟萬方。內舉元凱。朝政以綱。外簡虎臣。時惟鷹揚。靡順不懷。逆命斯亡。仁配春日。威逾秋霜。濟濟多士。同茲蘭芳。唐虞至治。四了滔天。致討儉欽。岡不肅虔。化感海外。海外來賓。獻其聲樂。並稱妾臣。西蜀猾夏。僣號方域。命將致討。委國稽服。吳人放命。憑海阻江。飛書告諭。響應來同。先王建肆國。九服為蕃衛。亡秦壞諸侯。享祚不二世。歷代不能復。忽逾五百歲。我皇邁聖德，應期創典制。分土五等。蕃國正封界。莘莘文武佐。千秋遘嘉會。洪業溢區內。仁風翔海外。（○同上）

【明君篇】

　　明君御四海。聽鑒盡物情。顧望有譴罰。竭忠身必榮。蘭茝出荒野。萬里升紫庭。茨草穢堂階。掃截不得生。能否莫相蒙。百官正其名。恭己慎有為。有為無不成。暗君不自信。群下執異端。正直罹浸潤。奸臣奪其權。雖欲盡忠誠。結舌不敢言。結舌亦何憚。盡忠為身患。清流豈不潔。飛塵濁其源。歧路令不迷。未遠勝不還。忠臣立君朝。正色不顧身。邪正不並存。譬若胡與秦。胡秦有合時。邪正各異津。忠臣遇明君。乾乾惟日新。群目統在綱。眾星拱北辰。設令遭暗主。斥退為凡民。雖薄共時用。白茅猶可珍。冰霜晝夜結。蘭桂摧為薪。邪臣多端變。用心何委曲。便僻順情指。動隨君所欲。偷安樂目前。不問清與濁。積偽岡時主。養交以持祿。言行恆相違。難饜其谿谷。昧死射乾沒。覺露則滅族。（○同上）

【晉鐸舞歌】

【雲門篇】〖當魏太和時。〗

　　〖《宋書》載此。亦不雲是玄作。樂府作玄詩。〗

　　黃雲門。唐咸池。虞韶舞。夏夏殷滬。列代有五。振鐸鳴金。近大武。清歌發唱。形為主。聲和八音。協律呂。身不虛動。手不徒舉。應節合度。周其敘。時奏宮角。雜之以征羽。下饜眾目。上從鐘鼓。樂以移風。與德禮要輔。安有失其所。（○《宋書》樂志。南《齊書》樂志。《樂府詩集》五十四。《詩紀》四十。）

【拂舞歌詩三首】

　　〖《晉書》樂志曰：拂舞出自江左。舊雲吳舞也。晉曲五篇。一曰白鳩。二曰濟濟。三曰獨漉。四曰碣石。五曰淮南王。○齊多節略舊辭。而因其曲名。碣石篇四章已見曹孟德。淮南王一首已見漢古辭。今不錄也。〗

【白鳩篇】

　　〖南《齊書》樂志曰：白符鳩舞。出江南。吳人近造。其歌本本雲。平平白符。思我君惠。集我金堂。言白者。金行。符。合也。鳩亦合也。符鳩雖異。其義實同。《宋書》樂志曰：晉楊泓舞序雲。自到江南。見白符舞。或言白鳧鳩舞。雲有此來數十年矣。察其辭旨。乃是吳人患孫皓虐政。思屬晉也。晉辭曰：翩翩白鳩。載飛載鳴。懷我君德。來集君庭。蓋晉人改其本歌雲。〗

　　翩翩白鳩。載飛載鳴。懷我君德。來集君庭。白雀呈瑞。素羽明鮮。翔庭舞異。以應仁干。交交鳴鳩。或丹或黃。樂我君惠。振羽來翔。東璧餘光。魚在江湖。惠而不費。敬我微軀。策我良駟。習我驅馳。與君周旋。樂道亡餘。我心虛靜。我志沾濡。彈琴鼓瑟。聊以自娛。凌雲登台。浮遊太清。扳龍附鳳。目

　　望身輕。（○《宋書》樂志。《晉書》樂志。《樂府詩集》五十四。《文選》補遺三十四次諸葛亮梁甫吟后。《詩紀》四十。）

【獨漉篇】〖獨漉。一作獨祿。〗

　　〖南《齊書》樂志曰：古辭明君曲后雲。勇安樂。無慈不問清與濁。清與無時濁。邪交與獨祿。伎錄曰：求祿求祿。清白不濁。清白尚可。貪污殺我。晉歌為鹿字。古通用也。疑是風刺之辭。〗

　　獨漉獨漉。水深泥濁。泥濁尚可。水深殺我。雍雍雙雁。遊戲田畔。我欲射雁。念子孤散。翩翩浮萍。得風搖輕。我心何合。與之同並。空床低帷。誰知無人。夜衣錦繡。誰別偽真。刀鳴削中。倚床無施。父冤不報。欲活何為。猛虎斑斑。遊戲山間。虎欲齒人。不避豪賢。（○《宋書》樂志。《晉書》樂志。《樂府詩集》五十四。《文選》補遺三十四。風雅翼選詩補遺下。廣《文選》十二。《詩紀》四十。）

【濟濟篇】

　　暢飛暢舞氣流芳。追念三五大綺黃。去失有。時可行。去來同時此未央。時冉冉。近桑榆。但當飲酒為歡娛。衰老逝。有何期。多憂耿耿內懷思。淵池廣。魚獨希。願得黃浦眾所依。恩感人。世無比。悲歌且舞無極已。（○《宋書》樂志。《晉書》樂志。《樂府詩集》五十四。《詩紀》四十。）

【白佇舞歌詩三首】

　　〖《宋書》樂志曰：白佇舞。按舞辭有巾袍之言。佇本吳地所出。宜是吳舞也。晉俳歌雲。皎皎白緒。節節為雙。吳音呼緒為佇。疑白緒即白佇也。南《齊書》樂志曰：白佇歌。周處《風土記》雲。吳黃龍中童謠雲。行白者君。追汝句驪馬。后孫權征公孫淵。浮海乘舶。舶。白也。今歌和聲猶雲、行白佇焉。樂府解題曰：古詞盛稱舞者之美。宜及芳時為樂。其譽白佇曰：質如輕雲色如銀。制以為袍餘作巾。袍以光軀巾拂塵。《唐書》樂志曰：梁武帝令沈約效其辭。為四時白佇歌。今中原有白佇曲。辭旨與此全殊。〗

　　輕軀徐起何洋洋。高舉兩手白鵠翔。宛若龍轉乍低昂。凝停善睞容儀光。如推若引留且行。隨世而變誠無方。舞以盡神安可忘。晉世方昌樂未央。質如輕雲色如銀。愛之遺誰贈佳人。制以為袍餘作巾。袍以光軀巾拂塵。麗服在御會佳賓。醪醴盈樽美且淳。清歌徐舞降只神。四座歡樂胡可陳。（《詩紀》雲。宋歌亦用此辭。各以下句作上句。無麗服二句。○《宋書》樂志。《樂府詩集》五十五。《詩紀》四十。又《御覽》六百九十三作古樂府。引銀、塵、巾三韻。八百二十作古樂府。引銀、巾二韻。）

　　雙袂齊舉鸞鳳翔。羅裙飄遙昭儀光。趨步生姿進流芳。鳴弦清歌及三陽。人生世間如電過。樂時每少苦日多。幸及良辰耀春華。齊倡獻舞趙女歌。羲和馳景逝不停。春露未晞嚴霜零。百草凋索花落英。蟋蟀吟牖寒蟬鳴。百年之命忽若傾。早知迅速秉燭行。東造扶桑游紫庭。西至昆崙戲曾城。（○《宋書》樂志。《樂府詩集》五十五。《詩紀》四十。）

　　陽春白日風花香。趨步明玉舞瑤璫。聲發金石媚笙簧。羅袿徐轉紅袖揚。清歌流響繞鳳梁。如矜若思凝且翔。轉盻遺精艷輝光。將流將引雙雁行。歡來何晚意何長。明君御世永歌昌。（《宋書》作倡。○同上）

【晉杯槃舞歌詩】

　　〖《宋書》樂志曰：槃舞。漢曲也。張衡舞賦雲。歷七槃而縱躡。王粲七釋雲。七槃陳于廣庭。顏延之雲。遞間關於槃扇。鮑照雲。七槃起長袖。皆以七槃為舞也。《搜神記》雲。晉太康中。天下為晉世寧舞。矜手以接杯槃而反覆之。此則漢民唯有拌舞。而晉加之以杯反覆也。五行志曰：其歌雲晉世寧。舞杯槃。言接杯槃于手上而反覆之。至危也。杯槃者。酒食之器也。而名曰晉世寧者。言晉世之士。苟偷于酒食之間。而知不及遠。晉世之寧。猶杯槃之在手也。《唐書》樂志曰：漢有槃舞。晉世庫存之杯槃舞。樂府《詩》雲：妍袖陵七槃。言舞用槃七枚也。〗

　　晉世寧。四海平。普天安東永大寧。四海安。天下歡。樂治興隆舞杯槃。舞杯槃。何翩翩。舉坐翻復壽萬年。天與日。終與一。左回右轉不相失。箏笛悲。酒舞疲。心中慷慨呆健兒。樽酒甘。絲竹清。願令諸君醉復醒。醉復醒。時合同。四座歡樂皆言工。絲竹音。可不聽。亦舞此槃左右輕。自相當。合坐歡樂人命長。人命長。當結友。千秋萬歲皆老壽。（○《宋書》樂志。《樂府詩集》五十六。《詩紀》四十。）

晉詩卷十一

　　劉琨

　　〈琨。字越石。中山魏昌人。元康中。為司隸從事。歷太尉掾、著作郎、太學博士、尚書郎。光熙初。封廣武侯。永嘉初。拜并州刺史。建興二年。加大將軍、都督并州諸軍事。三年。進司空。四年。為石勒所敗。奔段匹磾。大興元年。為匹磾所害。有集十捲、別集十二卷。〉

【扶風歌】

　　朝發廣莫門。暮宿丹水山。左手彎繁弱。右手揮龍淵。顧瞻望宮闕。俯仰御飛軒。據鞍長嘆息。淚下如流泉。系馬長松下。廢鞍高岳頭。烈烈悲風起。冷冷澗水流。揮手長水流。揮手長相謝。哽咽不能言。浮云為我結。歸鳥為我旋。去家日已遠。安知存與亡。慷慨窮林中。抱膝獨摧藏。麋鹿游我前。猨猴戲我側。資糧既乏盡。薇蕨安可食。攬轡命徒侶。吟嘯絕嚴中。君子道微矣。夫子故有窮。惟昔李騫期。寄在匈奴庭。忠信反獲罪。漢武不見明。我欲竟此曲。此曲悲且長。棄置勿重陳。重陳令心傷。（○《文選》二十八。《文選》集注五十六。《樂府詩集》八十四。文章正宗二十九。《詩紀》三十一。又《類聚》四十三引頭、流、側、食、庭、明六韻。《初學記》二十二引頭一韻。二十八引頭、流二韻。草堂詩箋三戲贈詩注引顛一韻。二十五杜鵑詩注引泉一韻。《御覽》三百五十八引頭一韻。）

【扶風歌】〖艷歌行〗

　　南山石嵬嵬。松柏何離離。上枝拂青雲。中心十數圍。洛陽發中梁。松樹竊自悲。斧鋸截是松。松樹東西摧。特作四輪車。載至洛陽宮。觀者莫不歡。問是何山材。誰能刻鏤此。公輸與魯班。被之用丹漆。薰用蘇合香。本自南山松。今為宮殿梁。（○《類聚》八十八作古艷歌。《樂府詩集》三十九作艷歌行。不署作者。廣《文選》十二作艷歌行。《詩紀》六。又《御覽》九百五十三作扶風歌。引摧、圍二韻。九百五十四引摧、圍、悲、班、香、梁六韻。事類賦柏賦注引摧、圍、悲、般、香、梁六韻。○逯案。古《詩紀》此篇編入漢詩。然據《御覽》及事類賦。知為劉越石作。今編之於此。）

【答盧諶詩】〖八章○並書〗

　　琨頓首。損書及詩。備辛酸之苦言。暢經通之遠旨。執玩反覆。不能釋手。慨然以悲。歡然以喜。昔在少壯。未嘗檢括。遠慕老莊之齊物。近嘉阮生之放曠。怪厚薄何從而生。哀樂何由而至。自頃輈張。困於逆亂。國破家亡。親友凋殘。塊然獨坐。則哀憤兩集。負杖行吟。則百憂俱至。時復相與舉觴對膝。破涕為笑。排終身之積慘。求數刻之暫歡。譬由疾疢彌年。而欲一丸銷之。其可得乎。夫才生於世。世實須才。和氏之璧。焉得獨曜于郢握。夜光之珠。何得專玩于隨掌。天下之寶。固當與天下共之。但分析之日。不能不悵恨爾。然後知聃周之為虛誕。嗣宗之為妄作也。昔騄驥倚輈于吳坂。長鳴于良樂。知與不知也。百里奚愚于虞而智于秦。遇與不遇也。今君遇之矣。勖之而已。不復屬意於文。二十餘年矣。久廢則無次。想必欲其一反。故稱指送一篇。適足以彰來詩之益美耳。琨頓首頓首。

　　厄運初遘。陽爻在六。干象棟傾。坤儀舟復。橫厲糾紛。群妖競逐。火燎神州。洪流華域。彼黍離離。彼稷育育。哀我皇晉。痛心在目。

　　天地無心。萬物同塗。禍淫莫驗。福善則虛。逆有全邑。義無完都。英蕊夏落。毒卉冬敷。如彼龜玉。韞櫝毀諸。芻狗之談。其最得乎。

　　咨余軟弱。弗克負荷。愆釁仍彰。榮寵屢加。威之不建。禍延凶播。忠損於國。孝愆於家。斯罪之積。如彼山河。斯釁之深。終莫能磨。

　　郁穆舊姻。嬿婉新婚。不慮其敗。唯義是敦。裹糧攜弱。匍匐星奔。

　　未輟爾駕。已隳我門。二族偕復。三孽並根。長慚舊孤。永負冤魂。

　　亭亭孤干。獨生無伴。綠頁繁縟。柔條修罕。朝采爾實。夕捋爾竿。竿翠豐尋。逸珠盈椀。實消我憂。憂急用緩。逝將去矣。庭虛情滿。

　　虛滿伊何。蘭桂移植。茂彼春林。瘁此秋棘。有鳥翻飛。不遑休息。匪桐不棲。匪竹不食。永戢東羽。翰撫西翼。我之敬之。廢歡輟職。

　　音以賞奏。味以殊珍。文以明言。言以暢神。之子之往。四美不臻。澄醪復觴。絲竹生塵。素卷莫啟。幄無談賓。既孤我德。又闕我鄰。

　　光光叚生。出幽遷喬。資忠履信。武烈文昭。旌弓騂騂。輿馬翹翹。乃奮長縻。是轡是鑣。何以贈子。竭心公朝。何以敘懷。引領長謠。（○《文選》二十五。《詩紀》三十一。）

【重贈盧諶詩】

　　握中有玄璧。本自荊山璆。惟彼太公望。昔在渭濱叟。鄧生何感激。千里來相求。白登幸曲逆。鴻門賴留侯。重耳任五賢。小白相射鉤。苟能隆二伯。安問黨與仇。中夜撫枕嘆。相與數子游。吾衰久矣夫。何其不夢周。誰雲聖達節。知命故不憂。宣尼悲獲麟。西狩涕孔丘。功業未及建。夕陽忽西流。時哉不我與。去乎若雲浮。朱實隕勁風。繁英落素秋。狹路傾華蓋。

　　駭駟摧雙輈。何意百練剛。化為繞指柔。（○《晉書》本傳。《文選》二十五。《詩紀》三十一。又《類聚》三十一引浮、秋、輈、柔四韻。《初學記》二十七引璆一韻。《文選》三十雜體詩注引游一韻。韻補二引叟、求二韻。萬花谷后三十一引璆一韻。）

　　干寶

　　〈寶。字令升。新蔡人。少以才器召為著作郎。平杜弢有功。賜爵關內侯。中興。領國史。以家貧。求補山陰令。遷始守太守。歷司徒右長史。遷散騎常侍。有《周易》注十捲、周官注十二卷、春秋《左氏傳》義十五卷、晉紀二十三卷、《搜神記》三十捲、乾子八卷、集五卷。〉

【百志詩】

　　壯士稟傑姿。氣烈有自然。俯仰群眾中。胡能救世艱。閱鞏代縫掖。兜鍪易進賢。（○《御覽》三百五十六。）

　　張亢

　　〈亢。字季陽。協弟。世稱三張。中興初。過江。拜散騎常侍。領佐著作郎。出補烏程令。入為散騎常侍。復領佐著作。有集二卷。隋志作張杭。〉

【詩】

　　昔我好墳典。下帷慕董氏。吟詠仿餘風。染軸舒素紙。（○《書鈔》百四十署張抗。）

　　王鑒

　　〈鑒。字茂堂。高堂邑人。少以文筆著稱。初為元帝琅邪國侍郎。拜駙馬都尉。出補永興令。大將軍王敦請為記室參軍。未就而卒。時年四十一。有集傳於世。〉

【七夕觀織女詩】

　　牽牛悲殊館。織女悼離家。一稔期一宵。此期良可嘉。赫奕玄門開。飛閣郁嵯峨。隱隱驅千乘。闐闐越星河。六龍奮瑤轡。文螭負瓊車。火丹秉瑰燭。素女執瓊華。絳旗若吐電。朱蓋如振霞。雲韶何嘈嗷。靈鼓鳴相和。停軒紆高盻。眷予在岌峨。澤因芳露沾。恩附蘭風加。明發相從游。翩翩鸞鷟羅。同游不同觀。念子憂怨多。敬因三祝末。以爾屬皇娥。（○玉台新詠三。古今歲時雜詠二十五。《詩紀》三十二。）

　　荀組

　　〈組。字大章。勖子。惠帝時。歷太子中庶子、滎陽太守。永興中為河南尹。遷尚書轉衛尉。封陽城縣男。轉司隸校尉。懷帝時為豫州刺史。愍帝時為司空。領尚書左僕射。封臨潁縣公。轉太尉。元帝即位。以為司徒。大興初。南歸。加錄尚書事。（永昌元年。）遷太尉。領太子太保。未拜卒。有集三卷。〉

【七哀詩】

　　轍兮轍兮。何其寂蔑。（○《文選》二十鄰里相送方山詩注。又《文選》三十六奉答內兄希叔詩注引下句。）

　　王廙

　　〈廙。字世將。琅邪臨沂人。惠帝時。辟太傅掾。從迎大駕。封武陵縣侯。拜尚書郎。出為濮陽太守。元帝鎮江東。以為司馬。歷廬江、鄱陽二郡太守。及即位。征為輔國將軍。加散騎常侍。永昌元年。王敦以為平南將軍。領護南蠻校尉、荊州刺史。是年卒。年四十八。有集三十四卷。〉

【春可樂】

　　春可樂兮。樂孟月之初陽。冰泮渙以微流。土冒橛而解剛。野暉赫以揮綠。

　　山蔥倩以發蒼。（○《類聚》三。又玉燭寶典一引陽一韻及一句。《御覽》二十引陽、蒼二韻。）

　　吉辰兮上戊。明靈兮唯社。百室兮必集。祈祭兮樹下。濯茆兮菹韭。齒蒜兮擗鮓。縹醪兮浮蟻。交觴兮並坐。氣和兮體適。心怡兮志可。（○《御覽》五百三十二。又玉燭寶典二引戊、社、下三韻。）

　　浮盤兮流爵。接飲兮相娛。（○玉燭寶典三。）

　　上禊兮三巳。臨川兮盪飲。回波兮曲沼。夾岸兮道渠。（○《書鈔》百五十五。）

　　若乃良辰三祖。祈始吉元。華壇峻□。羽蓋幢幡。（○《書鈔》百五十五。）

　　李充

　　〈充。字弘度。江夏人。辟丞相王導掾。除剡令。後為大著作郎。累遷中書侍郎。卒。有《論語》注十捲、翰林論五十四卷、集二十捲。〉

【嘲友人詩】

　　同好齊歡愛。纏綿一何深。子既識我情。我亦知子心。燕婉歷年歲。和樂如瑟琴。良辰不我俱。中闊似商參。爾隔北山陽。我分南川陰。嘉會岡克從。積思安可任。目想妍麗姿。耳存清媚音。修晝興永念。遙夜獨悲吟。逝將尋行役。言別泣沾襟。願爾降玉趾。一顧重千金。（○玉台新詠三。《類聚》二十五。《詩紀》三十二。）

【七月七日詩】

　　朗月垂玄景。洪漢截皓蒼。牽牛難牽牛。織女守空箱。河廣尚可越。怨此漢無梁。（○《類聚》四。古今歲時雜詠二十五。《詩紀》三十二。）

　　北極躔眾星。玉機運六綱。素雲巡濛汜。炎帝收離光。（○《書鈔》百五十五。）

【送許從詩】

　　來若迅風歡。逝如歸雲征。離合理之常。聚散安足驚。（○《初學記》十八。《詩紀》三十二。）

　　李顒

　　〈顒。字長林。充子。舉孝廉。為本郡太守。有尚書注十捲、集十捲。〉

【經渦路作詩】

　　言歸越東足。逝將反上都。后洫填中路。改轍修茲道。旦發石亭境。夕宿桑首墟。勁焱不興潤。零雨莫能濡。亢陽彌十旬。涓滴未暫舒。泉流成平陸。結駟可回車。肇允相忘鱗。翻為涸池魚。咫步不能移。白日奄桑榆。（○《類聚》百。《詩紀》三十二。）

【涉湖詩】

　　旋經義興境。弭棹石蘭渚。震澤為何在。今唯太湖浦。圖徑縈五百。眇目緬無睹。高天淼若岸。長津雜如縷。窈窕尋灣漪。迢遞望巒嶼。驚飈揚飛湍。浮霄薄懸岨。輕禽翔雲漢。游鱗憩中滸。黯藹天時陰。岧嶢舟航舞。憑河安可殉。靜觀戒征旅。（○《初學記》七。《詩紀》三十二。又《類聚》九引渚、浦、睹、縷四韻。）

【夏日詩】

　　炎光爍南溟。溽暑融三夏。黮對重雲蔭。砰棱震雷吒。（○《類聚》三。《詩紀》三十二。又《御覽》十三引吒一韻。）

【羡夏篇】

　　羲和游與並。朱融騁離光。照穴應時啟。超川隨化亡。（○《書鈔》百五十八。）

　　咧咧林蜩鳴。翩翩鳴鵙翔。（○《初學記》三。）

【感冬篇】

　　高陽攬玄轡。太皞御冬始。望舒注重在策。曜靈協燕紀。（○《初學記》三。《詩紀》三十二。）

　　蜿虹潛太陰。文雉化淮汜。（○《初學記》六作感冬初。）

【離思篇】

　　烈烈寒氣嚴。寥寥天宇清。（○《文選》二十六辛丑七月赴假還江陵夜行塗口詩注。）

【詩】

　　焦肺枯肝。抽腸裂膈。（○《文選》五十五廣絕交論注。）

　　熊甫

　　〈甫。王敦參軍。〉

【別歌】

　　〖《晉書》曰：錢鳳為王敦鎧曹參軍。知敦有不臣之心。相與朋構。專弄威權。參軍熊甫。諫敦不聽。遂告歸。臨別歌曰：〗

　　徂風飈起蓋山陵。氛霧蔽日玉石焚。往事既去可長嘆。念別惆悵復會難。（○《晉書》沈充傳。《詩紀》三十二。）

　　楊方

　　〈方。字公回。會稽人。司徒王導司徒掾。轉東安太守。補高梁太守。年老歸終於家。有《五經鉤沉》十捲、《吳越春秋》削繁五卷、集二卷。〉

【合歡詩五首】

　　〖《詩紀》別後三首為雜詩。注云。樂府通前為合歡詩。今從玉台。逯案。馮氏所據本當如此。今所見明本玉台正作合歡詩五首。〗

　　虎嘯谷風起。龍躍景雲浮。同聲好相應。同氣自相求。我情與子親。譬如影追軀。食共並根穗。飲共連理杯。衣共雙絲絹。寢共無縫裯。居願接膝坐。行願攜手趨。子靜我不動。子游我不留。齊彼同心鳥。譬此比目魚。情至斷金石。膠漆未為牢。但願長無別。合形作一軀。生為並身物。死為同棺灰。秦氏自言至。我情不可儔。（○玉台新詠三。《樂府詩集》七十六。《詩紀》三十二。韻補二引綯、留二韻。灰、儔一韻。）

　　磁石引長針。陽燧下炎煙。宮商聲相和。心同自相親。我情與子合。亦如影追身。寢共織成被。絮用同功綿。暑搖比翼扇。寒坐並肩氈。子笑我必哂。子戚我無歡。來與子共跡。去與子同塵。齊彼蛩蛩獸。舉動不相捐。惟願長無別。合形作一身。生有同室好。死成並棺民。徐氏自言至。我情不可陳。（○玉台新詠三。《樂府詩集》七十六。《詩紀》三十二。又韻補二引捐、民二韻。煙、親二韻。）

　　獨坐空室中。愁有數千端。悲響答愁嘆。哀涕應苦言。彷徨四顧望。白日入西山。不睹佳人來。但見飛鳥還。飛鳥亦何樂。夕宿自作群。（○玉台新詠三。《樂府詩集》七十六。《詩紀》三十二。）

　　飛黃銜長轡。翼翼回輕輪。俯涉淥水澗。仰過九層山。修途曲且險。秋草生兩邊。黃華如沓金。白花如散銀。青敷羅翠彩。絳葩象赤雲。爰有承露枝。紫榮合素芬。扶疏垂清藻。布翹芳且鮮。目為艷彩回。心為奇色旋。撫心悼孤客。俯仰還自憐。歭向壁嘆。攬筆作此文。（○玉台新詠三。《樂府詩集》七十六。《詩紀》三十二。又韻補二引邊、銀二韻。芬、鮮二韻。）

　　南鄰有奇樹。承春挺素華。豐翹被長條。綠葉蔽朱柯。因風吐微音。芳氣入紫霞。我心羡此木。願徒著予家。夕得游其下。朝得弄其葩。爾根深且堅。予宅淺且洿。移植良無期。嘆息將如何。（○玉台新詠三。《類聚》八十九。《樂府詩集》七十六。《詩紀》三十二。又韻補二引洿、何二韻）

　　甄述

　　〈述曾為河南功曹、征西諮議參軍。有集十二卷。〉

【美女詩】

　　足躡承雲履。豐趺暠春錦。（○《書鈔》百三十六。又《御覽》六百九十七作女詩。）

　　朱德才

【贈傅氏（當作祗）詩】

　　猗猗彼君子。逍遙集華堂。高諭呈玄妙。彈筆播文章。（○《書鈔》百。）

　　郭璞

　　〈璞。字景純。河東聞喜人。惠懷間避亂過江。宣城太守殷佑以為參軍。後為王導參軍。大興初。除著作佐郎。遷尚書郎。以母憂去職。明帝初。王敦起為記室參軍。以阻敦謀逆。太寧二年被害。年四十九。有《爾雅》注五卷、音二卷、圖十捲、圖贊二卷、方言注十三卷、三蒼注三卷、穆天子傳注六卷、《山海經》注二十三卷、圖贊二卷、《水經注》三卷、周《易林》五卷、洞林三卷、新林四卷、又九卷、卜韻一卷、《楚辭》注二卷、子虛上林賦注一卷、集十七卷。〉

【答賈九州愁】〖三章〗

　　廣莫戒寒。玄英啟謝。感彼時變。悲此物化。獨步閑朝。哀嘆靜夜。德非顏原。屢空蓬舍。輕服御冬。藍褐當夏。正未墨突。逝將命駕。幸賴吾賢。少以慰藉。

　　顧瞻中宇。一朝分崩。天網既紊。浮鯢橫騰。運首北眷。邈哉華恆。雖欲凌翥。矯翮靡登。俯懼潛機。仰慮飛罾。惟其嶮哀。難辛備曾。庶晞河清。混焉未澄。

　　自我徂遷。周之陽月。亂離方焮。憂虞匪歇。四極雖遙。息駕靡脫。願言齊衡。庶幾契闊。雖雲暗投。圭璋特達。綿駒之變。何有胡越。子固喬楚。我伊羅葛。無貴香明。終自氵截渴。未若遺榮。閟情丘壑。逍游永年。抽簪收發。（○文館詞林百五十七。）

【與王使君詩】〖五章〗

　　道有虧盈。運亦凌替。茫茫百六。孰知其弊。蠢蠢中華。遘此虐戾。遺黎其咨。天未忘惠。雲誰之眷。在我命代。

　　穆穆皇帝。因靈所授。英英將軍。惟哲之秀。乃協神□。馥如蘭臭。化揚東夏。勛格宇宙。豈伊來蘇。莫知其復。

　　懷遠以文。濟難以略。光贊岳謨。折衝帷幕。凋華振彩。墜景增灼。穆其德風。休聲有邈。方恢神邑。天衢再廓。

　　遭蒙之吝。在我幽人。絕志雲肆。如彼涔鱗。靈蔭謬垂。躍我龍津。翹情明規。懷德鑒神。雖賴蹔盼。永愧其塵。

　　靡竭匪浚。靡頹匪隆。持貴以降。挹滿以沖。邁德遺功。于盛思終。願林之藹。樂岱之崇。永觀玉振。長賴英風。（○文館詞林百五十七。）

【答王門子詩】〖六章〗

　　芊芊玉英。濟美瓊林。靡靡王生。實邁俊心。藻艷三秀。響諧韶音。映彩春蘭。擢蕊秋岑。

　　我雖同薄。及爾異穎。翹不冠業。榮不熙町。因夷杖平。藉澄任靜。思樂逸驚。翻飛雲領。

　　疇昔之乖。永言莫見。之子于罹。再離淪湮。苕不凋翠。柯不易倩。染霜滋芬。在陶彌練。

　　詩亦有言。兄弟無遠。矧我暨爾。姻媾繾綣。猗人其來。青陽載婉。言歸於好。如彼琴管。

　　皇極委夷。運有經綸。聊以傲詠。不榮不遁。敢希寂放。庶幾無悶。匪薰匪猷。安知藜蓀。

　　遺物任性。兀然自縱。倚榮凋藹。寓音雅弄。匪涉魏闕。匪滯陋巷。永賴不才。逍遙無用。（○文館詞林百五十七。）

【贈溫嶠詩】〖五章〗

　　蘭薄有茝。玉泉產玫。亹亹含風。灼灼猗人。如金之映。如瓊之津。擢翹秋陽。凌波暴鱗。

　　擢翹伊何。妙靈奇挺。暴鱗伊何。披彩邁景。清規外標。朗鑒內景。思樂雲藹。言采其穎。

　　人亦有言。松竹有林。及爾臭味。異苕同岑。義結在昔。分涉於今。我懷惟永。載詠載吟。

　　子策騏駿。我案駘轡。進不要聲。退不慠位。遺心隱顯。得意榮悴。尚想李嚴。逍遙柱肆。

　　言以忘得。交以淡成。同匪伊和。惟我與生。爾神余契。我懷子情。攜手一壑。安知塵冥。（○文館詞林百五十七。又《類聚》二十一、《詩紀》三十一併引林、岑、成、生、情、冥六韻。《御覽》四百十引林、岑、成三韻。）

【游仙詩十九首】

　　京華遊俠窟。山林隱遁棲。朱門何足榮。未若托蓬萊。臨源挹清波。陵岡掇丹荑。靈谿可潛盤。安事登雲梯。漆園有傲吏。萊氏有逸妻。進則保龍見。退為觸藩羝。高蹈風塵外。長揖謝夷齊。（○《文選》二十一。《詩紀》三十一。又《類聚》七十八引棲一韻。《御覽》七百六十五引梯一韻。）

　　青谿千餘仞。中有一道士。雲生梁棟間。風出窗戶里。借問此何誰。雲是鬼穀子。翹跡企潁陽。臨河思洗耳。閶闔西南來。潛波渙鱗起。靈妃顧我笑。粲然啟玉齒。蹇修時不存。要之將誰使。（○《文選》二十一。《詩紀》三十一。又《類聚》七十八、鳴沙石室古籍叢殘類書殘卷神仙門並引士一韻。輿地紀勝十一引士、里、子三韻。）

　　悲翡翠戲蘭苕。容色更相鮮。綠蘿結高林。蒙籠蓋一山。中有冥寂士。靜嘯撫清弦。放情凌霄外。嚼蕊挹飛泉。赤松臨上游。駕鴻乘紫煙。左挹浮丘袖。右拍洪崖肩。借問蜉蝣輩。寧知龜鶴年。（○《文選》二十一。文章正宗二十九。《詩紀》三十一。又《類聚》十九引山、弦二韻。七十八引弦一韻。）

　　六龍安可頓。運流有代謝。時變感人思。已秋復願夏。淮海變微禽。吾生獨不化。雖欲騰丹谿。雲螭非我駕。愧無魯陽德。回日向三舍。臨川哀年邁。撫心獨悲吒。（○《文選》二十一。《詩紀》三十一。）逸翮思拂霄。迅足羡遠遊。清源無增瀾。安得運吞舟。珪璋雖特達。明月難暗投。潛穎怨清陽。陵苕哀素秋。悲來惻丹心。零淚緣纓流。（○《文選》二十一。《詩紀》三十一。又《說文》系傳草部熒下。）

　　雜縣寓魯門。風暖將為災。吞舟涌海底。高浪駕蓬萊。神仙排雲出。但見金銀台。陵陽挹丹溜。容成揮玉杯。姮娥揚妙音。洪崖頷其頤。升降隨長煙。飄遙戲九垓。奇齡邁五龍。千歲方嬰孩。燕昭無靈氣。漢武非仙才。（○《文選》二十一。《詩紀》三十一。又《類聚》七十八引萊一韻。○逯案。吳棫韻補一孩下引郭璞游仙《詩》曰：奇齡邁五龍。千歲方嬰孩。姮娥揚妙音。洪崖頷其頤。與此句次有別。或別有所據。）

　　晦朔如循環。月盈已復魄。蓐收清西陸。朱羲將由白。寒露拂陵苕。女蘿辭松柏。蕣榮不終朝。蜉蝣豈見夕。圓丘有奇草。鐘山出靈液。王孫列八珍。安期練五石。長揖當途人。去來山林客。（○《文選》二十一。《詩紀》三十一。）

　　暘谷吐靈曜。扶桑森千丈。朱霞升東山。朝日何晃朗。迴風流曲欞。幽室發逸響。悠然心永懷。眇爾自遐想。仰思舉雲翼。延首矯玉掌。嘯傲遺世羅。縱情在獨往。明道雖若昧。其中有妙象。希賢宜勵德。羡魚當結網。（○《初學記》二十三。《詩紀》三十一。又《御覽》八引朗一韻。）

　　採藥游名山。將以救年頹，呼吸玉滋液，妙氣盈胸懷。登仙撫龍駟。迅駕乘奔雷。鱗裳逐電曜。雲蓋隨風回。手頓羲和轡。足蹈閶闔開。東海猶蹄涔。昆崙螻蟻堆。遐貌冥茫中。俯視令人哀。

　　璇台冠昆領。西海濱招搖。瓊林籠藻映。碧樹疏英翹。丹泉溧朱沫。黑水鼓玄濤。尋仙萬餘日。今乃見子喬。振發晞翠霞。解褐禮絳霄。總轡臨少廣。盤虯舞雲軺。永偕帝鄉侶。千齡共逍遙。（○廣《文選》九。《詩紀》三十一。又《書鈔》百五十引霄一韻。《類聚》七十八引搖、翹、濤、喬、綃、軺六韻。《文選》二十八升天行注引霄一韻。《御覽》八引喬、霄二韻。○逯案。《書鈔》、《御覽》皆在天部霄類引霄一韻。知作禮絳霄者是。）

　　吐納致真和。一朝忽靈蛻。飄然凌太清。眇爾景長滅。（○韻補五。）

　　縱酒濛汜濱。結駕尋木末。翹手攀金梯。飛上登玉闕。左顧擁方目。右眷極朱發。（○《類聚》七十八。《詩紀》三十一。）

　　四瀆流如淚。五獄羅若垤。尋我青雲友。永與時人絕。（○《類聚》七十八。《詩紀》三十一。○逯案。以上三則當為一篇。）

　　靜嘆亦何念。悲此妙齡逝。在世無千月。命如秋葉蒂。蘭生蓬芭間。榮曜常幽醫。（○《類聚》七十八。《詩紀》三十一。）

　　登獄采五芝。涉澗將六草。散發盪玄溜。終年不華皓。（○《類聚》七十八。《詩紀》三十一。）

　　放浪林澤外。被發師嚴穴。仿佛若士姿。夢想游列。（○《書鈔》百五十八。）

　　翹首望太清。朝雲無增景。雖欲思靈化。龍津未易上。（○韻補三。）

　　安見山林士。擁膝對嚴蹲。（○《御覽》三百九十四。）

　　嘯嗷遺俗羅。得此生。（○《文選》三十雜詩注。○逯案。得此生上當脫二字。）

【幽思篇】

　　林無靜樹。川無停流。（○《世說》新語文學篇。《類聚》五十六。）

【詩】

　　〖《世說》新語曰：郭景純過江。居於暨陽。墓去水不盈百步。時人以為近水。景純曰：將當為陸。今沙漲去墓數十里。皆為桑田。其《詩》曰：〗

　　北阜烈烈。巨海混混。壘壘三墳。惟母與昆。（○《世說》新語文學篇。）

【詩】〖《詩紀》作贈潘尼。〗

　　杞梓生荊南。奇才應出世。擢穎蓋漢陽。鴻聲駭皇室。遂應四科選。朱衣耀玉質。（○《書鈔》百二十八。《類聚》六十七。《詩紀》三十一。）

【詩】

　　青陽暢和氣。谷風穆以溫。英茝曄林會。昆蟲咸啟門。高台臨迅流。四坐列王孫。羽蓋停雲陰。翠郁映玉樽。（○《類聚》三。《詩紀》三十一。又玉燭寶典一引溫、孫二韻。）

【詩】

　　羲和騁丹衢。朱明赫其猛。融風拂晨霄。陽精一何冏。間宇靜無娛。端坐愁日永。（○《類聚》三。《詩紀》三十一。）

【詩】

　　君如秋日雲。妾似突中煙。高下理自殊。一乖雨絕天。（○《初學記》十八。《詩紀》三十一。）

【詩】

　　翩翩尋靈娥。眇然上奔月。（○《書鈔》百五十。）

　　得意在蘭蓀。忘懷寄蕭艾。（○《御覽》九百九十七。）

晉詩卷十二

　　溫嶠

　　〈嶠。字太真。太原祁人。初為司隸都官從事。司徒辟東闔祭酒。補上黨潞令。后歷任劉琨平北參軍、大將地軍從事中郎、司空右司馬、左長史等。元帝即位。歷王導驃騎長史、太子中庶子。明帝即位。拜侍中。轉中書令、丹楊尹。成帝即位。為江州刺史、持節平南將軍。鎮武昌。蘇峻平。拜驃騎將軍、開府儀同三司。加散騎常侍。封始安郡公。咸和四年卒。年四十二。有集十捲。〉

【迴文虛言詩】

　　〖皮日休松陵集雜體詩序雲。晉溫嶠有迴文虛言詩云雲。繇是迴文興焉。〗

　　寧神靜泊。損有崇無。（○松陵集十。）

　　梅陶

　　〈陶。元帝初為王敦諮議參軍。后除豫章郡太守。成帝初為尚書。有新論一卷、集二十捲。〉

【贈溫嶠詩】〖五章〗

　　巍巍有晉。道隆虞唐。元宗中興。明祖重光。我帝承基。聖後作皇。生而神明。誕質珪璋。有亂同符。恢我王綱。

　　台衡增耀。元輔重輝。泉哉若人。之顏之徽。知文之宗。研理之機。入銓帝評。出綱王維。

　　帝曰爾徂。往鎮江土。俾爾旄麾。授爾齊斧。昔周之宣。有熊有武。在漢五頁。營平作武。推轂委誠。惟余與汝。

　　俯僂勤時。非遑晏豫。星陳宿駕。玄旌首路。輕舟龍驤。武旅雲布。我戀惟愛。爾勤王度。遲遲之感。監{宀侵}宵悟。

　　人亦有言。德輶如毛。重非千鈞。人鮮克效。武有七政。文敷五教。義在止戈。威崇戢暴。勖爾遠猷。邁爾英劭。（○文館詞林百五十七。）

【怨詩行】

　　庭植不材柳。苑育能鳴鶴。鼓枝游畦畝。棲釣一丘壑。晨悅朝敷榮。夕乘南音客。晝立薄游景。暮宿漢陰魄。庇身蔭王猷。罷蹇反幻跡。（○《樂府詩集》四十一。《詩紀》三十二。）

　　庾闡

　　〈闡。字仲初。潁川鄢陵人。永昌中為西陽王羕太宰掾。累遷尚書郎。咸和中。參司空郗鑒軍事。拜彭城內史。進散騎常侍。領大著作。出補零陵太守。拜給事中。復領著作。年五十四卒。有集十捲。〉

【吊賈誼詩】

　　雖有惠音。莫過韶頀。雖有騰蛇。終仆一壑。（○韻補五。）

【三月三日臨曲水詩】

　　暮春濯清汜。游鱗泳一壑。高泉吐東岑。洄瀾自凈滎。臨川疊曲流。豐林映綠薄。輕舟沈飛觴。鼓枻觀魚躍。（○《類聚》四。《詩紀》三十二。）

【三月三日詩】

　　心結湘川渚。目散沖霄外。清泉吐翠流。淥醽漂素瀨。悠想盻長川。輕瀾渺如帶。（○《類聚》四。《詩紀》三十二。）

【觀石鼓詩】〖石鼓。山名。〗

　　命駕觀奇逸。徑騖造靈山。朝濟清溪岸。夕憩五龍泉。鳴石含潛響。雷駭震九天。妙化非不有。莫知神自然。翔霄拂翠領。綠澗漱嚴間。手澡春泉潔。目玩陽葩鮮。（○《類聚》八。《詩紀》三十二。）



【登楚山詩】

　　拂駕升西領。寓目臨浚波。想望七德耀。詠此九功歌。龍駟釋陽林。朝服集三河。回首盻宇宙。一無濟邦家。（○《類聚》七。《詩紀》三十二。）

【衡山詩】

　　北眺衡山首。南睨五領末。寂坐挹虛恬。運目情四豁。翔虯凌九霄。陸鱗困濡沫。未體江湖悠。安識南溟闊。（○《類聚》七。《初學記》五。《詩紀》三十二。）

【江都遇風詩】

　　天吳踴靈壑。將駕奔冥霄。飛廉振折木。流景登扶搖。洪川佇宿浪。躍水迎晨潮。仰盻蹙玄雲。俯聽聒悲飈。（○《類聚》一。《詩紀》三十一。）

【採藥詩】

　　採藥靈山。結駕登九嶷。懸嚴溜石髓。芳谷挺丹芝。冷冷雲珠落。漼漼石蜜滋。鮮景染冰顏。妙氣翼冥期。霞光煥藿靡。虹景照參差。椿壽自有極。槿花何用疑。（○古詩類苑百五。《詩紀》三十二。又《類聚》七引疑、芝、滋、期四韻。）

【游仙詩十首】

　　神岳竦丹霄。玉堂臨雪領。上采瓊樹華。下挹瑤泉井。（○《類聚》七十八。《詩紀》三十二。）

　　南海納朱濤。玄波灑北溟。仰盻燭龍曜。俯步朝廣庭。（○同上）

　　邛疏練石髓。赤松潄水玉。憑煙眇封子。流浪揮玄俗。崆峒臨北戶。昆吾眇南陸。層霄映紫芝。潛澗泛丹菊。昆崙涌五河。八流縈地軸。（○同上）

　　三山羅如粟。巨壑不容刀。白龍騰子明。朱鱗運琴高。輕舉觀滄海。眇邈去瀛洲。玉泉出靈鳧。瓊草被神丘。（○同上）

　　熒熒丹桂紫芝。結根雲山九疑。鮮榮夏馥冬熙。誰與薄采松期。（○同上）

　　赤松游霞（《類聚》作霞霧。）乘煙。封子練骨凌仙。晨（《類聚》作滄。）漱水玉心玄。故能靈化自然。（○同上）

　　乘彼六氣渺芒。輜駕赤水昆陽。遙望至人玄堂。心與岡象俱忘。（○同上）

　　朝嗽雲英玉蕊。夕挹玉膏石髓。瑤台藻構霞綺。鱗裳羽蓋級纚。（○同上）

　　玉樹標雲翠蔚。靈崖獨拔奇卉。芳津蘭瑩珠隧。碧葉灌清鱗萃。（○同上）

　　玉房石磊砢。燭龍銜輝吐火。朝採石英澗左。夕醫瓊葩嚴下。（○同上）

【詩】

　　煉形去人俗。飄忽乘雲遊。暫想扶桑陰。忽見東嶽魚。（○韻補二。）

　　崢嶸激清崖。蒙籠陰嚴岫。咀嚼延六氣。俯仰以九周。（○同上○逯案。此亦游仙之佚。）

【從征詩】

　　志士痛朝危。忠臣哀主辱。（○《世說》新語言語篇。《晉書》簡文帝紀。○逯案。《御覽》九十九、四百六十九所引皆無志字、忠字。殆是摘引。）

　　張駿

　　〈駿。字公庭。安定烏氏人。西涼牧張寔子。嗣位大都督、大將軍、涼州牧。永和二年卒。年四十。有集八卷。〉

【薤露行】

　　在晉之二世。皇道昧不明。主暗無良臣。艱亂起朝庭。七柄失其所。權綱喪典刑。愚猾窺神器。牝雞又晨鳴。哲婦逞幽虐。宗祀一朝傾。儲君縊新昌。帝執金墉城。禍釁萌宮掖。胡馬動北坰。三方風塵起。玁狁竊上京。義士扼素腕。感慨懷憤盈。誓心盪眾狄。積誠徹昊靈。（○《樂府詩集》二十七。《詩紀》三十六。）

【東門行】

　　勾芒御春正。衡紀運玉瓊。明庶起祥風。和氣翕來征。慶雲蔭八極。甘雨潤四坰。昊天降靈澤。朝日耀華精。嘉羈布原野。百卉敷時榮。鳩鵲與鶖黃。間關相和鳴。菉萍復靈沼。香花揚芳馨。春遊誠可樂。感此白日傾。休否有終極。落葉思本莖。臨川悲逝者。節變動中情。（○《樂府詩集》三十七。）

　　袁喬

　　〈喬。字彥升。陳郡人。歷尚書郎、江夏相。永和三年。從桓溫平蜀。封湘西伯。尋卒。年三十六。有集七卷。〉

【詩】

　　〖《世說》新語曰：常詣劉恢。恢在內眠未起。袁因作詩調之曰：〗

　　角枕粲文茵。錦衾爛長筵。（○《世說》新語排調篇。）

　　謝尚

　　〈尚，字仁祖，陳郡陽夏人。襲父鯤爵咸亭侯，補給事黃門侍郎，出為建武將軍、歷陽太守。建元中，遷南中郎將，督豫州四郡，領江州刺史，轉豫州刺史，鎮歷陽。永和中，拜尚書僕射。昇平初，征拜衛將軍，未至卒。有集十捲。〉

【大道曲】

　　〖樂府廣題曰：謝尚為鎮西將軍。嘗著紫羅襦。據胡床。在市中佛國門樓上彈琵琶。作大道曲。市人不知是三公也。〗

　　青陽二三月。柳青桃復紅。車馬不相識。音落黃埃中。（○《樂府詩集》七十五。《詩紀》三十二。）

【贈王彪之詩】

　　長楊蔭清沼。游魚戲綠波。（○《《初學記》》二十八。）

【箏歌】

　　〖俗說曰：謝仁祖為豫州主簿。在桓溫闔下。聞其善彈箏。便呼之。既至。取箏與令彈。謝即理弦撫箏。因歌曰雲。桓大以此知之。取謝引詣府。〗

　　秋風意殊迫。（○《《御覽》》五百七十六。）

　　江回

　　〈回。字道載。陳留圉人。避亂臨海。為蔡謨、何充所引用。以家貧。求為太末令。遷吳令。殷浩謀北伐。請為諮議參軍。昇平末。累遷太常。卒時年五十八。有集九卷。〉

【詠秋詩】

　　祝融解炎轡。蓐收起涼駕。高風催食節變。凝露督物化。長林悲素秋。茂草思朱夏。鳴雁薄雲領。蟋蟀吟深榭。寒蟬向夕號。驚飆激中夜。感物增人懷。凄然無欣暇。（○古詩類苑四。《詩紀》十二。又《類聚》三引駕、化、夏、榭、夜五韻。《御覽》二十五引駕、夏、榭、夜、暇五韻。又《《初學記》》三引化一韻。）

【詠貧詩】

　　篳站不啟扉。環堵蒙蒿榛。空瓢複壁下。簞上自生塵。出門誰氏子。憊哉一何貧。（○《類聚》三十五作江回詩。《初學記》十八。《詩紀》三十二。）

【詩】

　　巨鰲戴蓬萊。大鯤運天池。倏忽雲雨興。俯仰三州移。（○《御覽》九百四十。）

　　盧諶

　　〈諶。字子諒。范陽涿人。舉秀才。辟太尉掾。洛陽陷。劉粲據晉陽。留為參軍。粲敗。劉琨以為司空主簿。轉從事中郎。愍帝末。從琨奔段匹磾。以為幽州別駕。匹磾敗。奔段末波。后又為石虎所得。以為中書侍郎、國子祭酒、侍中、中書監。虎死。從冉閔于襄國。太和六年。閔誅石氏。被殺。年六十七。有集十捲。〉

【贈劉琨詩】〖二十章○並書〗

　　故吏人事中郎盧諶死罪死罪。諶稟性短弱。當世罕任。因其自然。用安靜退。在木闕不材之資。處雁乏善鳴之分。卷異蘧子。愚殊甯生。匠者時眄。不免饌賓。嘗自思惟。因緣運會。得蒙接事。自奉清塵。於今五稔。謨明之效不著。候人之譏已彰。大雅含弘。量包山藪。加以待接彌優。款眷逾昵。與運籌之謀。廁燕私之歡。綢繆之旨。有同骨肉。其為知己。古人岡喻。昔聶政殉嚴遂之顧。荊軻慕燕丹之義。意氣之間。糜軀不悔。雖微達節謂之可庶。然苟曰有情。孰能不懷。故委身之日。夷險已之。事與願違。當忝外役。遂去左右。收跡府朝。蓋本同末異。楊朱興哀。始素終玄。墨翟垂涕。分乖之際。咸可歡慨。致感之途。或迫於茲。亦奚必臨路而後長號。睹絲而後歔欷哉。是以仰惟先情。俯覽今遇。感存念亡。觸物增眷《易》曰：書不盡言言不盡意。然則書非盡言之器。言非盡意之具矣。況言有不得至於盡意。書有不得至於盡言邪。不勝蝟懣。謹貢詩一篇。抑不足以揄揚弘美。亦以攄其所抱而已。若公肆大惠。遂其厚恩。錫以咳唾之音。慰其違離之意。則所謂咸池酬于北里。夜光報于魚目。諶之願也。非所敢望也。諶死罪死罪。

　　浚哲惟皇。紹熙有晉。振厥弛維。光闡遠韻。有來斯雍。至止伊順。三台摛朗。四獄增峻。

　　伊諶陋宗。昔遘嘉惠。申以婚姻。著以累世。義等休戚。好同興廢。孰雲匪諧。如樂之契。

　　王室喪師。私門播遷。望公歸之。視險忽艱。茲願不遂。中路阻顛。仰悲先意。俯思身愆。

　　大鈞載運。良辰遂往。譬彼日月。迅過俯仰。感今惟昔。口存心想。借曰如昨。忽為疇曩。

　　疇曩伊何。逝者彌疏。溫溫恭人。慎終如初。覽彼遺音。恤此窮孤。譬彼樛木。蔓葛以敷。

　　妙哉蔓葛。得託樛木。葉不雲布。華不星燭。承侔卞和。質非荊璞。眷同尤良。用乏驥騄。

　　承亦既篤。眷亦既親。飾獎駑猥。方駕駿珍。弼諧靡成。良謨莫陳。無覬狐餐。有與五臣。

　　五臣奚與。契闊百罹。身經險阻。足蹈幽遐。義由恩深。分隨昵加。綢繆委心。自同匪他。

　　昔在暇日。妙尋通理。尤彼意氣。狹是節士。情以體生。感以情起。趣舍同要。窮達斯已。

　　由余片言。秦人是憚。日磾效忠。飛聲有漢。桓桓撫軍。古賢作冠。來牧幽都。濟厥塗炭。

　　塗炭既濟。寇挫民阜。謬其疲隸。授之朝右。上懼任大。下欣施厚。實祗高明。敢忘所守。

　　相彼反哺。尚在翔禽。孰是人斯。而忍斯心。每憑山海。庶覿高深。遐眺存亡。緬成飛沈。

　　長徽已纓。逝將徙舉。收跡西踐。銜哀東顧。曷雲塗遼。曾不咫步。豈不夙夜。謂行多露。

　　綿綿女蘿。施於松標。稟澤洪干。晞陽豐條。根淺難固。莖弱易凋。操彼纖質。承此沖飆。

　　纖質實微。沖飆斯值。誰謂言精。致在賞意。不見得魚。亦忘厥餌。遺其形骸。寄之深識。

　　先民頤意。潛山隱几。仰熙丹崖。俯澡綠水。無求于和。自附眾美。慷慨遐蹤。有愧高旨。

　　爰造異論。肝膽楚越。惟同大觀。萬塗一轍。死生既齊。榮辱奚別。處其玄根。廓焉靡結。

　　福為禍始。禍作福階。天地盈虛。寒暑周回。夫差不祀。釁在勝齊。句踐作伯。祚自會稽。

　　邈矣達度。唯道是杖。形有未泰。神無不暢。如川之流。如淵之量。上弘棟隆。下塞民望。（○《文選》二十五。《詩紀》三十一。）

【詩】

　　凜稟素秋。日促宵長。（○《初學記》三。）

【重贈劉琨詩】

　　璧由識者顯。龍因慶雲翔。茨棘非所憩。翰飛游高岡。餘音非九韶。何以儀鳳凰。新城非芝圃。曷由殖蘭芳。（○《類聚》三十一。《詩紀》三十一。）

【答劉琨詩】

　　隨寶產漢濱。摛此夜光真。不待卞和顯。自為命世珍。（○《類聚》三十一。《詩紀》三十一。）

　　誰言日向暮。桑榆猶啟晨。誰言繁菜實。振藻耀芳春。百練或致屈。繞指所以伸。（○野叢業書三十。）

【贈崔溫詩】〖集曰與溫太真、崔道儒。〗

　　逍遙步城隅。暇日聊游豫。北眺沙漠垂。南望舊京路。平陸引長流。岡巒挺茂樹。中原厲迅飆。山阿起雲霧。游于恆悲懷。舉目增永慕。良儔不獲偕。舒情將焉訴。遠念賢士風。遂存往古務。朔鄙多俠氣。豈唯地所固。李牧鎮邊城。荒夷懷南懼。趙奢正疆場。秦人折北慮。羈旅及寬政。委質與時遇。恨以駑蹇姿。徒煩非子御。亦既弛負擔。忝位宰黔庶。苟雲免罪戾。何暇收民譽。倪寬以殿黜。終乃最眾賦。何武不赫赫。遺愛常在去。古人非所希。短弱自有素。何以敷斯辭。惟以二子故。（○《文選》二十五。《詩紀》三十一。）

【答魏子悌詩】

　　崇台非一。珍裘非一腋。多士成大業。群賢濟弘績。遇蒙時來會。聊齊朝彥跡。顧此腹背羽。愧彼排虛翮。寄身蔭四獄。托好憑三益。傾蓋雖終朝。大分邁疇昔。在危每同險。處安不異易。俱涉晉昌艱。共更飛狐厄。恩由契闊生。義隨周旋積。豈謂鄉曲譽。謬充本州役。乖離令我感。悲欣使情惕。理以精神通。匪曰形骸隔。妙詩申篤好。清義貫幽賾。恨無隨侯珠。以酬荊文璧。（○《文選》二十五。《詩紀》三十一。又《文選》二十六始作鎮軍參軍經曲阿作注引一句。三十一雜體詩注引跡一韻。）

【覽古詩】

　　趙氏有和璧。天下無不傳。秦人來求市。厥價徒空言。與之將見賣。不與恐致患。簡才備行李。圖令國命全。藺生在下位。繆子稱其賢。奉辭馳出境。伏軾徑入關。秦王御殿坐。趙使擁節前。揮袂睨金柱。身玉要俱捐。連城既偽往。荊玉亦真還。爰在澠池會。二主克交歡。昭襄欲負力。相如折其端。眥血下沾襟。怒髮上沖冠。西缶終雙擊。東瑟不只彈。捨生豈不易。處死誠獨難。棱威章台顛。強御亦不干。屈節邯鄲雖。俯首忍回軒。廉公何為者。負荊謝厥愆。智勇蓋當世。弛張使我嘆。（○《文選》二十一。《詩紀》三十一。）

【時興詩】

　　亹亹圓象運。悠悠方儀廓。忽忽歲雲暮。游原采蕭藿。北逾芒與河。南臨伊與洛。凝霜沾蔓草。悲風振林薄。摵摵芳頁零。々芬華落。下泉激冽清。曠野增遼索。登高眺遐荒。極望無崖崿。形變隨時化。神感因物作。澹乎至人心。恬然存玄漠。（○《文選》三十。《詩紀》三十一。）

【詩】

　　遐舉游名山。松喬共相追。層崖成崇館。嚴阿結重圍。（○《初學記》五。《詩紀》三十一。）

【詩】

　　山居是所樂。世路非我欲。（○《文選》五十五廣絕交論注。）

　　王胡之

　　〈胡之。字修齡。廙次子。歷吳興太守。征侍中、丹楊尹、秘書監。太和六年。拜持節、都督司州諸軍事、西中郎將、司州刺史。未行而卒。有集十捲。〉

【贈庾翼詩】〖八章〗

　　儀鳳厲天。騰龍陵雲。昂昂猗人。逸足絕群。溫風既暢。玉潤蘭芬。如彼春零。流津煙熅。（○逯案。末句春零、流津二語與下章起句鄧林、流芳二語應相呼應。今前後不合。當有訛誤。）

　　鄧林伊何。蔚蔚其映。流芳伊何。鑒猶水鏡。通廣外潤。雅裁內正。降巳順時。志存急病。

　　戎馬生郊。王路未夷。螳螂舉斧。鯨鯢軒鰭。矯矯吾子。劬勞王師。單醴投川。飲者如歸。昆領載崇。太陽增輝。

　　江海能大。上善居下。侯王得尊。心同觸寡。廢我處沖。虛懷無假。待來制器。如彼釒盧冶。天下何事。去其害馬。

　　友以淡合。理隨道泰。余與夫子。自然冥會。蹔面豁懷。傾枕解帶。玉液相潤。瓊林增藹。心齊飛沈。相望事外。譬諸龍魚。陵雲潛瀨。

　　稷契贊時。巢由亢矯。輔漢者房。遁跡者皓。妙善自同。外內臣道。子光齊魯。余守嚴老。

　　元直言歸。武侯解鞅。子魚司契。幼安獨往。神齊玄一。形寄為兩。苟體理分。動寂忘象。仰味高風。載詠載想。

　　回駕蓬廬。獨游偶影。陵風行歌。肆目崇嶺。高丘隱天。長湖萬頃。可以垂綸。可以嘯詠。取諸匈懷。寄之匠郢。（○文館詞林百五十七。）

【答謝安詩】〖八章〗

　　荊山天峙。辟立萬丈。蘭薄暉崖。瓊林激響。哲人秀舉。和璧夜朗。凌霄矯翰。希風清往。

　　矯翰伊何。羽儀鮮潔。清往伊何。自然挺徹。易達外暢。聰鑒內察。思樂寒權。披條暎雪。

　　朱火炎上。淥水赴泉。風以氣積。冰由霜堅。妙感無假。率應自然。我雖異韻。及爾同玄。如彼竹柏。厲飆俱鮮。

　　利交甘絕。仰違玄指。君子淡親。湛若澄水。余與吾生。相忘隱機。泰不期顯。在悴通否。

　　人間誠難。通由達識。才照經綸。能泯同異。鈍神幽疾。宜處無事。遇物以器。各自得意。長短任真。乃合其至。

　　疇昔宴遊。繾綣髫亂。或方童顏。或始角巾。搴褐攬帔。濯素□吝。壑無深流。丘無囂仞。今也華髮。卑高殊韻。形跡外乖。理暢內潤。

　　巢由坦步。稷契王佐。太公奇拔。首陽空餓。各乘其道。兩無貳過。願紡玄契。廢疾高卧。

　　來贈載婉。妙有新唱。博以兼濟。約以理當。非不悅子。駑驥殊量。鳥養養之。任其沈颺。取諸胸懷。寄想郢匠。（○文館詞林百五十七。）

　　郗超

　　〈超。字景興。一字嘉賓。高平金鄉人。為桓溫征西掾。隨府遷大司馬參軍。除散騎侍郎。太和末。與桓溫定廢立計。遷中書侍郎。轉司徒左長史。卒時年四十二。有集十捲。〉

【答傅郎詩】〖六章〗

　　森森群像。妙歸玄同。原始無滯。孰雲質通。悟之斯朗。執焉則封。器乖吹萬。理貫一空。

　　昔在總角。有懷大方。雖乏超詣。性不比常。奇趣感心。虛飆流芳。始自踐跡。

　　遂登慧場。

　　跡以化形。慧以通神。時歟運歟。遘茲淵人。澄源領本。啟此歸津。投契凱入。揮刃擢新。發悟雖跡。反觀已陳。

　　曖曖末葉。運鍾交喪。綿綿虛宗。千載靡暢。誰能慜中。仰諧冥匠。並轡一方。明心絕向。

　　明向若易。潛行諒深。時惟同得。婉轉嘿尋。望關啟扉，披帷解衿。情興未足。祈我沖箴。

　　沖箴之往。豈伊璠玙。通無不暢。分靡不劬。何以融之。本際已無。即心既盡。觸族自虛。（○文館詞林百五十七。）

　　曹毗

　　〈毗。字輔佐。譙國人。郡察孝廉。除郎中。蔡謨薦補著作佐郎。遷句章令。征為太學博士。遷尚書郎。出為下邳太守。累遷至光祿勛。有集十五卷。〉

【黃帝贊詩】〖《詩紀》作詠史。〗

　　軒轅應玄期。幼能總百神。體練五靈妙。氣含雲露津。摻石曾城岫。鑄鼎荊山濱。豁焉天扉開。飄然跨騰鱗。儀轡灑長風。褰裳躡紫宸。（○《類聚》十一。《詩紀》三十二。）

【詠冬詩】

　　綿邈冬夕永。凜厲寒氣升。離頁向晨落。長風振條興。夜靜輕響起。天清月暉澄。寒冰盈渠結。素霜竟欄凝。今載忽已暮。來紀奄復仍。（○《類聚》三。《初學記》三。《詩紀》三十二。又《書鈔》百五十六引升一韻。杜公瞻編珠一引凝一韻。）

【夜聽搗衣詩】

　　寒興御紈素。佳人理衣襟。冬夜清且永。皎月照堂陰。纖手疊輕素。朗桁叩鳴砧。清風流繁節。回飆灑微吟。嗟此往運速。悼彼幽滯心。二物感余懷。豈但聲與音。（○玉台新詠三。《類聚》六十七。廣《文選》十五作搗衣詩。）

【正朝詩】

　　靈春散初澤。棼熅青陽舒。佳袍忽已故。今載奄復初。軟節暢宇宙。和風被八區。（○《類聚》四。《詩紀》三十二。）

【霖雨詩】

　　洪霖彌旬日。醫醫四區昏。紫電光牖飛。迅雷終天奔。（○《初學記》一。《詩紀》三十二。）

【郗公墓詩】

　　青松羅前隧。翠碑表高墳。玉顏無餘映。蕙風有餘薰。（○《書鈔》百二。）

【箜篌詩】

　　東士君子。雅善箜篌。（○《書鈔》百十。）

【詩】

　　分風為二。擘流為兩。（○《水經注》三十九。《廬山記》二。高似孫緯略十。）

【軍中詩】

　　揮戈輝白刃。々若寒霜。（○杜公瞻編珠二。）

　　張望

　　〈望曾為桓溫征西參軍。有集十二卷。〉

【蠟除詩】

　　玄靈告稔謝。青龍駕拂軫。鮮冰迎流結。凝留垂檐霣。人欣八蠟暢。詎知歲聿盡。（○《類聚》五、《初學記》五並作宋張望。《詩紀》五十四。）

【貧士詩】

　　荒墟人跡稀。隱僻閭鄰闊。葦籬自朽損。毀屋正寥豁。炎夏無完絺。玄冬無暖褐。四體困寒暑。六時疲饑渴。營生生愈瘁。愁來不可割。（○《類聚》三十五、《初學記》十八並作晉張望詩。《詩紀》五十四。）

【正月七日登高作詩】

　　玄雲斂夕煞。青陽舒朝愥。熙哉陵岡娛。眺盻肆回目。（○玉燭寶典第一。）

　　張翼

　　〈翼。字君祖。下邳人。為東海太守。善草隸。穆帝令翼寫王右軍手錶。帝自批后。右軍殆不能別。〉

【詠德詩三首】

　　〖《詩紀》雲。按張君祖、庾僧淵諸詩。皆恬淡雅逸有晉風。歷選陳世無此作也。考高僧傳有康僧淵、竺法雅者。並在晉成帝時。疑即此人歟。廣弘明集雲。陳張君祖。既不能明。姑列於此。逯案。法書要錄、張君祖有名晉穆帝時。又按《世說》新語。康僧淵與殷浩相善。則二人為同時人。故互有贈答之作。卮林解馮謂二人詩應列晉代是也。今改入晉編。並略志於此。〗

　　運形不標異。澄懷恬無欲。座可棲王侯。門可回金轂。風來詠逾清。鱗萃淵不濁。斯乃玄中子。所以矯逸足。何必玩幽間。青衿表離俗。百齡苟未遐。昨辰亦非促。曦騰望舒暎。曩今迭相燭。一世皆逆旅。安悼電往速。區區雖非黨。兼忘混礫玉。恪神罔業穢。要在夷心曲。（○廣弘明集三十。《詩紀》一百七。）

　　靈飆起回浪。飛雲騰逆鱗。苟擢南陽秀。固集三造賓。緬懷結寂夜。味藻詠終晨。延佇時無遘。誰與拂流塵。眇情寄極眄。蕭條獨遨神。相忘東溟里。何晞西潮津。我崇道無廢。長謠想義人。（○同上）

　　遙遁播荊衡。杖策憩南郢。遭動透浪跡。遇靖恬夷性。拊卷從老語。揮綸與庄詠。遐眺獨緬想。蕭神飆塵正。時無喜惠偶。絕韻將誰聽。習子茂芳標。有欣徽音令。穎敷陵霜倩。葩熙三春盛。拂翮期宵翔。豈與桑榆競。我混不材姿。遺情忘雕暎。雖非嶧陽椅。聊以翮泗磬。（○同上）

【贈沙門竺法頵三首】

　　沙門竺法頵遠還西山。作詩以贈。因亦嘲之。省其二經。聊為之贊。（頵。于倫切。）

　　鬱郁華陽岳。絕雲抗飛峰。峭壁溜靈泉。秀嶺森青松。懸嚴廓崢嶸。幽谷正寥籠。丹崖棲奇逸。碧室禪六通。泊寂清神氣。綿眇矯妙縱。止觀著無無。還凈滯空空。外物豈大悲。獨往非玄同。不見舍利弗。

　　受屈維摩公。（○廣弘明集三十。）

　　至人如影響。靈慧陶意刦。應方恢權化。兆類蒙慈悅。冥冥積塵昧。永在嚴底閉。廢聰無通照。遺形不洞滅。明哉如來降。豁矣啟潛穴。幽精淪朽壤。孰若阿維察。遙謝晞玄疇。何為自矜潔。（○同上）

　　邈邈慶成標。峨峨浮雲領。峻蓋十二獄。獨秀閻浮境。丹流環方基。瑤堂臨峭頂。澗滋甘泉液。崖蔚芳芝穎。翹翹羡化倫。眇眇陵嚴正。肅拱望妙覺悟。呼吸晞齡永。苟能夷衝心。所憩靡不凈。萬物可逍遙。何必棲形影。勉尋大乘軌。練神超勇猛。（○同上）

【答庾僧淵詩】〖庾當作康。〗

　　茫茫混成始。豁矣四天朗。三辰還須彌。百億同一像。靈和陶氤氳。會之有妙常。大慈濟群生。冥感如影響。蔚蔚沙彌眾。粲粲萬心仰。誰不欣大乘。兆定於玄曩。三法雖成林。居士亦有黨。不見虯與龍。灑鱗凌霄上。衝心超遠寄。浪懷邈獨往。眾妙常所晞。維摩余所賞。苟未體善權。與子同佛仿。悠悠誠滿域。所遺在廢想。（○廣弘明集三十。《詩紀》一百七。）

　　許詢

　　〈詢。字玄度。高陽新城人。咸安中征士。有集八卷。〉

【竹扇詩】

　　良工眇芳林。妙思觸物騁。篾疑秋蟬翼。團取望舒景。（○《類聚》六十九。《詩紀》三十二。）

【農里詩】

　　亹亹玄思得。濯濯情累除。（○《文選》三十一雜體詩注。○逯案。六臣本注引作農理詩。）

【詩】

　　青松凝素髓。秋菊落芳英。（○《類聚》八十八。《初學記》二十八。）

晉詩卷十三

　　王羲之

　　〈羲之。字逸少。琅邪臨沂人。善草隸。初為秘書郎。歷庾亮征西參軍。遷長史。拜寧遠將軍、江州刺史。征為侍中、吏部尚書。不就。遷右軍將軍、會稽內史。稱病去郡。昇平五年卒。時年五十九。有集十捲。〉

【蘭亭詩二首】〖《詩紀》作蘭亭集詩。右將軍王羲之二首。〗

　　代謝鱗次。忽焉以周。欣此暮春。和氣載柔。詠彼舞雩。異世同流。迤攜齊契。散懷一丘。（○戲鴻堂帖十。《詩紀》三十三。）

　　悠悠大象運。輪轉無停際。陶化非吾因。去來非吾制。宗統竟安在。即順理自泰。有心未能悟。適足纏利害。未若任所遇。逍遙良辰會。

　　三春啟群品。寄暢在所因。仰望碧天際。俯磐綠水濱。寥朗無厓觀。寓目理自陳。大矣造化功。萬殊莫不均。群籟雖參差。適我無非新。

　　猗與二三子。莫匪齊所托。造真探玄根。涉世若過客。前識非所期。虛室是我宅。遠想千載外。何必謝曩昔。相與無相與。形骸自脫落。

　　鑒明去塵垢。止則鄙吝生。體之固未易。三觴解天刑。方寸無停主。矜伐將自平。雖無絲與竹。玄泉有清聲。雖無嘯與歌。詠言有餘馨。取樂在一朝。寄之齊千齡。

　　合散固其常。修短定無始。造新不暫停。一往不再起。於今為神奇。信宿同塵滓。誰能無此慨。散之在推理。言立同不朽。河清非所俟。（○戲鴻堂帖十。法書要錄十。式古堂書畫匯考。又《詩紀》三十三、詩總龜後集十六並引濱、陳、均、親四韻。○逯案。戲鴻堂帖所載五章之末各夾注其一其二等字。）

【答許詢詩】

　　〖語林曰：右軍少嘗患癲。一二年輒發動。后答許掾詩。忽復惡中得二十字云云。〗

　　取歡仁智樂。寄暢山水陰。清冷澗下瀨。歷落松竹松。（○《御覽》七百三十九。）

　　爭先非吾事。靜照在忘求。（○《文選》二十二行葯至城東橋詩注。）

　　孫綽

　　〈綽。字興公。太原中都人。初為著作佐郎。歷庾亮征西參軍、章安令。征拜太學博士。遷尚書郎。出為建威長史、右軍長史。轉永嘉太守。遷散騎常侍。領著作郎。拜衛尉卿。年五十八卒。有至人《高士傳》贊二卷、《列仙傳》贊三卷、孫子十二卷、集二十五卷。〉

【表哀詩】〖並序〗

　　天地之德曰生。生之所恃者親。親存則歡泰情盡。親亡則哀悴理極。故老萊婆娑于膝下。曾閔泣血於終年。哀悼之思至矣。自然之性篤矣。余以薄祜。夙遭閔凶。越在九齡。嚴考即世。示及志學。過庭無聞。天復既淪。俯憑坤厚。殖根外氏。賴以成訓。然以不才。不能負荷。仁妣弘母儀之德。邁榮寒之操。雕琢固頑。勉以道義。庶幾砥礪犬馬之報。豈悟一朝。復見孤棄。上天極禍。怨痛莫訴。皆由惡積咎深。不能通感。自丁荼毒。載離寒暑。茵帷塵寂。棟宇寥怳。仰悲軌跡。長自矜悼。不勝哀號。作詩一首。敢冒諒暗之譏。以申罔極之痛。《詩》曰：

　　茫茫太極。賦授理殊。咨生不辰。仁考夙徂。微微沖弱。眇眇偏孤。叩心昊蒼。痛貫黃墟。肅我以義。鞠我以仁。嚴邁商風。思洽陽春。昔聞鄒母。勤教善分。懿矣慈妣。曠世齊運。嗟予小子。譬彼土糞。俯愧陋質。仰忝高訓。悠悠玄運。四氣錯序。自我酷痛。載離寒暑。寥寥空堂。寂寂響戶。塵蒙幾筵。風生棟宇。感昔有恃。望晨遲顏。婉孌懷袖。極願盡歡。奈何慈妣。歸體幽埏。酷矣痛深。剖髓摧肝。（○《類聚》二十。廣《文選》九。《詩紀》三十二。）

【贈溫嶠詩】〖五章〗

　　大朴無像。鑽之者鮮。玄風雖存。微言靡演。邈矣哲人。測深鉤緬。誰謂道遼。得之無遠。

　　既綜幽紀。亦理俗羅。神濯無浪。形渾俗波。穎非我朗。貴在光和。振翰梧摽。翻飛丹霞。爰在沖亂。質嶷韻令。長崇簡易。業大德盛。體與榮辭。跡與化競。經緯天維。翼亮皇政。

　　狡哉不臣。拒順稱兵。矯矯君侯。杖鉞斯征。鯨鯢懸鰓。靈滸載清。凈能弘道。動□功成。

　　無則無慕。有必有希。仰蔭風雲。自同蘭夷。辭以運情。情詣名遺。忘其言往。鑒諸旨歸。（○文館詞林百五十七。）

【與庾冰詩】〖十三章〗

　　浩浩元化。五運迭送。昏明相錯。否泰時用。數鍾大過。干象摧棟。惠懷凌構。神鑾不控。

　　德之不逮。痛矣悲夫。蠻夷交跡。封豕充衢。芒芒華夏。鞠為戎墟。哀兼黍離。痛過茹荼。

　　天未忘晉。乃眷東顧。中宗奉時。龍飛廓祚。河洛雖堙。淮海獲悆。業業意兆。相望道著。

　　天步艱難。蹇運方資。凶羯稽誅。外憂未夷。矧乃蕭牆。仍生梟鵄。逆兵累遘。三纏紫微。

　　遠惟自天。抑亦由人。道苟無虧。釁故曷因。遑遑遺黎。死痛生勤。撫運懷□。天地不仁。

　　烝哉我皇。哲嶷自然。遠□隆替。思懷普天。明發詢求。德音遐宣。臨政存化。昵親尊賢。

　　親賢孰在。實賴伯舅。卓矣都鄉。光此舉首。苟雲至公。身非己有。將敷徽猷。仰贊聖后。

　　義存急病。星駕路次。穆爾平心。不休不悴。險無矜容。商無凌氣。形與務動。志恬道味。

　　余與夫子。分以情照。如彼清風。應此朗嘯。契定一面。遂隆雅好。弛張雖殊。宮商同調。

　　無湖之寓。家子之館。武昌之游。繾綣夕旦。邂逅不已。同集海畔。宅仁懷舊。用忘僑嘆。

　　晏安難常。理有會乖。之子之性。惆悵低徊。子沖赤霄。我戢蓬黎。啟興歧路。慨矣增懷。

　　我聞為政。寬猛相革。體非太上。疇能全德。鑒彼韋弦。慎爾准墨。人望在茲。可不允塞。

　　古人重離。必有贈遷。千金之遺。孰與片言。勵矣庾生。勉蹤前賢。何以將行。取諸斯篇。（○文館詞林百五十七。）

【答許詢詩】〖九章〗

　　仰觀大造。俯覽時物。機過患生。吉凶相拂。智以利昏。識由情屈。野有寒枯。朝有炎郁。失則震驚。得必充詘。

　　峨峨高門。鬼窺其庭。弈弈華輪。路險則傾。前輈摧軸。后鸞振鈴。將隊競奔。誨在臨頸。達人悟始。外身遺榮。

　　遺榮榮在。外身身全。卓哉先師。修德就閑。散以玄風。滌以清川。或步崇基。或恬蒙園。道足匈懷。神棲浩然。

　　咨余沖人。稟此散質。器不韜俗。才不兼出。斂衽告誠。敢謝短質。冥運超感。遘我玄逸。宅心遼廊。咀嚼妙一。

　　孔父有言。後生可畏。灼灼許子。挺奇拔萃。方玉比瑩。擬蘭等蔚。寄懷大匠。仰希遐致。將隆千仞。豈限一匱。

　　自我提攜。倏忽四周。契合一源。好結迴流。泳必齊味。翔必俱游。懽與時積。遂隆綢繆。一日不見。情兼三秋。

　　矧乃路遐。致茲乖違。爾托西隅。我滯斯畿。寂寂委巷。寥寥閑扉。凄風夜激。皓雪晨霏。隱機獨詠。賞音者誰。

　　貽我新詩。韻靈旨清。粲如揮錦。琅若叩瓊。既欣夢解。獨愧未冥。慍在有身。樂在忘生。余則異矣。無往不平。理苟皆是。何累于情。

　　□□□□。戒以古人。邈彼巢皓。千載絕塵。山棲嘉遁。亦有負薪。量力守約。敢希先人。且戢讜言。永以書紳。（○文館詞林百五十七。）

【贈謝安詩】

　　緬哉冥古。邈矣上皇。夷明太素。結紐靈綱。不有其一。二理曷彰。幽源散流。玄風吐芳。芳扇則歇。流引則遠。朴以凋殘。實由英翦。捷徑交軫。荒塗莫踐。超哉沖悟。乘雲獨反。青松負雪。白玉經飈。鮮藻彌映。素質逾昭。凝神內湛。未醨一澆。遂從雅好。高跱九霄。洋洋浚泌。藹藹丘園。庭無亂轍。室有清弦。足不越疆。談不離玄。心憑浮雲。氣齊皓然。仰詠道誨。俯膺俗教。天生而靜。物誘則躁。全由抱朴。災生髮竅。

　　成歸前識。孰能默覺。曖曖幽人。藏器掩曜。涉易知損。棲才測妙。交存風流。好因維縶。自我不遘。寒暑三襲。漢文延賈。知其弗及。戴生之黃。不覺長揖。與爾造玄。跡未偕入。鳴翼既舒。能不鶴立。整翰望風。庶同遙集。（○文館詞林百五十七。）

【蘭亭詩二首】〖《詩紀》作右司馬孫綽二首。〗

　　春詠登台。亦有臨流。懷彼伐木。宿此良儔。修竹蔭沼。旋瀨縈丘。穿池激湍。連濫觴舟。（○戲鴻堂帖十。《詩紀》三十三。）

　　流風拂枉渚。停雲蔭九皋。鶯語吟修竹。游鱗戲瀾濤。攜筆落雲藻。微言剖纖毫。時珍豈不甘。忘味在聞韶。（○戲鴻堂帖十。《詩紀》三十三。廣《文選》九。又輿地紀勝十引濤一韻。）

【三月三日詩】

　　姑洗斡運。首陽穆闡。嘉卉萋萋。溫風暖暖。言滌長瀨。聊以游衍。縹萍{艹泱}流。綠柳蔭坂。羽從風飄。鱗隨浪轉。（○《類聚》四。《詩紀》三十二。又吳棫韻補三引闡、煖二韻。坂、轉二韻。）

【秋日詩】

　　蕭瑟仲秋月。飂戾風雲高。山居感時變。遠客興長謠。疏林積涼風。虛岫結凝霄。湛露灑庭林。密葉辭榮條。撫菌悲先洛。攀松羡后凋。垂綸在林野。交情遠市朝。澹然古懷心。濠上豈伊遙。（○廣《文選》十五。《詩紀》三十二。又《類聚》三、《御覽》二十五並作晉孫綽詩。引高、謠、霄、條、凋五韻。）

【詩】

　　迢迢雲端月。的爍霞間星。清商激西牖。澄景至南欞。（○《書鈔》百五十四。杜公瞻編珠一。）

【詩】

　　野馬閑于羈。澤雉屈于樊。神王自有所。何為人世間。（○《御覽》三百五十九。）

【情人碧玉歌二首】

　　〖碧玉歌。一名千金意。晉孫綽所作。《樂府詩集》雲宋汝南王作。〗

　　碧玉小家女。不敢攀貴德。感郎千金意。慚無傾城色。（○玉台新詠十。《樂府詩集》四十五。《詩紀》三十二。）

　　碧玉破瓜時。相為情顛倒。感郎不羞赧。回身就郎抱。（○玉台新詠十。《類聚》四十三。《樂府詩集》四十五。《詩紀》三十二。）

　　孫放

　　〈放。字齊庄。太原中都人。監軍孫盛次子。歷國子博士、長沙相。有集一卷。〉

【詠《莊子》詩】

　　巨細同一馬。物化無常歸。修鯤解長鱗。鵬起片雲飛。撫翼摶積風。仰凌垂天翚。（○《御覽》九百四十。）

【數詩】

　　一往縱神懷。矯跡步玄闡。（○《文選》六十竟陵文宣王行狀注。）

　　王獻之

　　〈獻之。字子敬。羲之子。起家州主簿。遷秘書丞。選尚新安公主。除建威將軍、吳興太守。征拜中書令。太康十一年卒。年四十三。有集十捲。〉



【桃葉歌三首】

　　〖古今樂錄曰：桃葉歌者。晉王子敬之所作也。桃葉。子敬妾名。緣于篤愛。所以歌之。〗

　　桃葉復桃葉。渡江不用楫。但渡無所苦。我自迎接汝。（○隋書二十二。南史陳後主紀。玉台新詠十作情人桃葉歌。《書鈔》百三十八。《類聚》四十三。《樂府詩集》四聲下五。《詩紀》三十二。）

　　桃葉復桃葉。桃葉連桃根。相憐兩樂事。獨使我殷勤。（○玉台新詠十。《類聚》四十三。《樂府詩集》四十五。《詩紀》三十二。）

　　桃葉映紅花。無風自妸娜。春花映何限。感郎獨采我。（○《樂府詩集》四十五。○逯案。樂府此為第一首。）

【詩】

　　客從北方來。言欲到交趾。遠行無他貨。唯有鳳凰子。百金不我鬻。千金難為市。（○高似孫緯略七。）

　　桃葉

　　〈桃葉。王獻之妾。〉

【答田團扇歌三首】

　　〖《詩紀》雲。樂府以前二首作古辭。后二首作王金珠。〗

　　七寶畫團扇。燦爛明月光。與郎卻暄暑。相憶莫相忘。（○玉台新詠十。《類聚》四十三。《初學記》二十五。《樂府詩集》四十五作無名氏辭。《詩紀》三十七。）

　　青青林中竹。可作白團扇。動搖郎玉手。因風托方便。（○玉台新詠十。《類聚》四十三。光府詩集四十五作無名氏辭。《詩紀》三十七。）

　　團扇復團扇。持許自障面。憔悴無復理。羞與郎相見。（○玉台新詠十。《類聚》四十三。《樂府詩集》四十五作無名氏辭。《詩紀》三十七。）

【團扇郎】

　　手中白團扇。凈如秋團月。清風任動生。嬌聲任意發。（○《樂府詩集》四十五作無名氏辭。《詩紀》三十七。）

　　謝安

　　〈安。字安石。陳國陽夏人。歷桓溫征西司馬、吳興太守。征拜侍中。遷吏部尚書。孝武即位。為尚書僕射。進中書監、錄尚書事。封建昌縣公。苻堅入寇。加征討大都督。堅破。進拜太保。都督揚、江、荊、司、豫、徐、兗、青、冀、幽、並、寧、益、雍、梁十五州軍事。尋出鎮廣陵。太元十年卒。年六十六。〉

【與王胡之詩】〖六章〗

　　鮮冰玉凝。遇陽則消。素雪珠麗。潔不崇朝。膏以朗煎。蘭由芳凋。哲人悟之。和任不摽。外不寄傲。內潤瓊瑤。如彼潛鴻。拂羽雪霄。

　　內潤伊何。亹亹仁通。拂羽伊何。高棲梧桐。頡頏應木。婉轉虵龍。我雖異跡。及爾齊蹤。思樂神崖。悟言機峰。

　　綉雲綺構。丹霞增輝。蒙泛仰映。扶桑散蕤。吾賢領雋。邁俗鳳飛。含章秀起。坦步遠遺。

　　余與仁友。不塗不笱。默匪嚴穴。語無滯事。櫟不辭社。周不駭吏。紛動囂醫。領之在識。會感者圓。妙得者意。我鑒其同。物睹其異。

　　往化轉落。運萃勾芒。仁風虛降。與時抑揚。蘭棲湛露。竹帶素霜。蕊點朱的。薰流清芳。觸地儛雩。遇流濠梁。投綸同詠。褰褐俱翔。

　　朝樂朗日。嘯歌丘林。夕玩望舒。入室鳴琴。五弦清激。南風披襟。醇醪淬慮。微言洗心。幽暢得誰。在我賞音。（○文館詞林百五十七。）

【蘭亭詩二首】〖《詩紀》作琅琊王友謝安二首。〗

　　伊昔先子。有懷春遊。契茲言執。寄傲林丘。森森連領。茫茫原疇。回霄垂霧。凝泉散流。（○戲鴻堂帖十。《詩紀》三十三。）

　　相與欣佳節。率爾同褰裳。薄雲羅陽景。微風翼輕航。醇醪陶丹府。兀若游羲唐。萬殊混一理。安復覺彭殤。（○戲鴻堂帖十。廣《文選》九。《詩紀》三十三。又輿地紀勝十引航一韻。詩話總龜後集十六引殤一韻。）

　　謝萬

　　〈萬。字萬石。安弟。辟司徒掾。遷右西屬。不就。簡文帝作相。召為輔軍從事中郎。遷豫州刺史、領淮南太守、監司豫冀並四州軍事、假節。軍潰。廢為庶人。卒年四十二。有集十六卷。〉

【蘭亭詩二首】〖《詩紀》作司徒左西屬謝萬二首。〗

　　肆眺崇阿。寓目高林。青蘿醫岫。修竹冠岑。谷流清響。條鼓鳴音。玄崿吐潤。霏霧成陰。（○戲鴻堂帖十。《詩紀》三十三。）

　　司冥卷陰旗。句芒舒陽旌。靈液被九區。光風扇鮮榮。碧林輝英翠。紅葩擢新莖。翔禽撫翰游。騰鱗躍清冷。（○戲鴻堂帖十。《詩紀》三十三。又輿地紀勝十引莖一韻。）

　　孫統

　　〈統。字承公。太原中都人。征北將軍褚褒召為參軍。不就。求為鄞令。轉吳令。後為餘姚令。有集九卷。〉

【蘭亭詩二首】〖《詩紀》作前餘杭令孫統二首。〗

　　茫茫大造。萬化齊軌。罔悟玄同。競異摽旨。平勃運謀。黃綺隱几。凡人仰希。期山期水。（○戲鴻堂帖一。詩經三十三。）

　　地主觀山水。仰尋幽人蹤。回沼激中逵。疏竹間修桐。因流轉輕觴。冷風飄落松。時禽吟長澗。萬籟吹連峰。（○同上）

　　孫嗣

　　〈嗣。綽子。位至中軍參軍。早亡。有集三卷。〉

【蘭亭詩】

　　望嚴懷逸許。臨流想奇庄。誰雲真風絕。千載挹餘芳。（○戲鴻堂帖十。《詩紀》三十三。○帖雲。孫無四言詩。）

　　郗曇

　　〈曇。字重熙。高平金鄉人。官至徐、兗二州刺史。昇平五年卒。年四十二。〉

【蘭亭詩】

　　溫風起東谷。和氣振柔條。端坐興遠想。薄言游近郊。（○戲鴻堂帖十。《詩紀》三十三。帖雲。郗無四言詩。）

　　庾友

　　〈友。字惠彥。小字玉台。潁川鄢陵人。歷中書郎、東陽太守。〉

【蘭亭詩】

　　馳心域表。寥寥遠邁。理感則一。冥然玄會。（○戲鴻堂帖十。《詩紀》三十三。○帖雲。庾無五言詩。）

　　庾蘊

　　〈蘊。潁川鄢陵人。冰子。官至廣州刺史。〉

【蘭亭詩】

　　仰想虛舟說。俯嘆世上賓。朝榮雖雲樂。夕弊理自因。（○戲鴻堂帖十。《詩紀》三十三。○帖雲。庾無四言詩。）

　　曹茂之

　　〈茂之。字永世。彭城人。仕至尚書郎。〉

【蘭亭詩】〖《詩紀》作行參軍曹茂之。〗

　　時來誰不懷。寄散山林間。尚想方外賓。迢迢有餘閑。（○戲鴻堂帖十。《詩紀》三十三。○帖雲。曹無四言詩。）

　　華茂

　　〈茂。廣陵人。華譚子。嗣父爵封都亭侯。〉

【蘭亭詩】〖《詩紀》雲。上虞令華茂。〗

　　林榮其郁。浪激其隈。泛泛輕觴。載欣載懷。（○戲鴻堂帖十。《詩紀》三十三。○帖雲。華無五言詩。）

　　桓偉

　　〈《詩紀》作滎陽桓偉。又曰：按《晉書》。桓偉。譙國龍亢人。玄之兄。玄為荊州。以偉為冠軍將軍。后加安西將軍、荊州刺史。此雲滎陽。未知是否。〉

【蘭亭詩】

　　主人雖無懷。應物貴有尚。宣尼遨沂津。蕭然心神王。數子各言志。曾生髮清唱。今我欣斯游。慍情亦蹔暢。（○戲鴻堂帖十。《詩紀》三十三。○帖雲。桓無四言詩。）

　　袁嶠之

　　〈嶠之。爵里不詳。〉

【蘭亭詩二首】〖《詩紀》雲。陳郡袁嶠之二首。〗

　　人亦有言。得意則歡。佳賓既臻。相與游盤。微音迭詠。馥焉若蘭。苟齊一致。遐想揭竿。（○戲鴻堂帖一。《詩紀》三十三。）

　　四眺華林茂。俯仰晴川渙。激水流芳醪。豁爾累心散。遐想逸民軌。遺音良可玩。古人詠舞雩。今也同斯嘆。（○戲鴻堂帖十。《詩紀》三十三。又輿地紀勝十引漁一韻。）

　　王玄之

　　〈玄之。羲之長子。早卒。〉

【蘭亭詩】

　　松竹挺嚴崖。幽澗激清流。消散肆情志。酣暢豁滯憂。（○戲鴻堂帖十。《詩紀》三十三。○帖雲。王無四言詩。）

　　王凝之

　　〈凝之。字叔平。羲之第二子。歷江州刺史、左將軍、會稽內史。隆安三年。為孫恩所殺。〉

【蘭亭詩二首】

　　庄浪濠津。巢步潁湄。冥心真寄。千載同歸。（○戲鴻堂帖十。《詩紀》三十三。）

　　煙熅柔風扇。熙怡和氣淳。駕言興時游。逍遙映通津。（○同上）

　　謝道韞

　　〈道韞。琅邪臨沂人。安西將軍奕女。王凝之妻。有集三卷。〉

【泰山吟】〖《詩紀》作登山。〗

　　峨峨東嶽高。秀極沖青天。嚴中間虛宇。寂寞幽以玄。非工復非匠。雲構發自然。器象爾何物。遂令我屢遷。逝將宅斯宇。可以盡天年。（○《類聚》七作謝氏詩。岱史。《詩紀》三十七。）

【擬嵇中散詠松詩】

　　遙望山上松。隆冬不能凋。願想游不憩。瞻彼萬仞條。騰躍未能升。頓足俟王喬。時哉不我與。大運所飄遙。（○《類聚》八十八。《詩紀》三十七。）

【詠雪聯句】

　　〖謝太傅安寒雪日內集。與兒女講論文義。俄而雪驟。公欣然唱韻。兄子胡兒及兄女道韞賡歌。公大笑樂。〗

　　白雪紛紛何所似。撒鹽空中差可擬。未若柳絮因風起。（○《晉書》王凝之妻謝氏傳。《世說》新語言語篇。《類聚》二。《初學記》二。《白帖》六。《御覽》十二、五百一十二。《詩紀》三十七。又《白帖》六引似、擬兩韻。）

　　王肅之

　　〈肅之。字幼恭。羲之第四子。歷中書郎、驃騎諮議。有集三卷。〉

【蘭亭詩二首】

　　在昔暇日。味存林嶺。今我斯游。神怡心靜。（○戲鴻堂帖十。《詩紀》三十三。）

　　嘉會欣時游。豁爾暢心神。吟詠曲水瀨。淥波轉素鱗。（○戲鴻堂十。《詩紀》三十三。又輿地紀勝十引林一韻。）

　　王徽之

　　〈徽之。字子猷。羲之第五子。歷桓溫大司馬參軍、桓衝車騎參軍、黃門侍郎。有集八卷。〉

【蘭亭詩二首】

　　散懷山水。蕭然忘羈。秀薄粲穎。疏鬆籠崖。游羽扇霄。鱗躍清池。歸目寄歡。心冥二奇。（○戲鴻堂十。《詩紀》三十三。）

　　先師有冥藏。安用羈世羅。未若保沖真。齊契箕山阿。（○同上）

　　王渙之

【蘭亭詩】

　　去來悠悠子。披褐良足欽。超跡修獨往。真契齊古今。（○《詩紀》三十三。戲鴻堂帖十引前三句。○帖雲。王無四言詩。）

　　王彬之

　　〈彬之曾為殷浩僚佐。〉

【蘭亭詩二首】

　　丹崖竦立。葩藻暎林。淥水揚波。載浮載沈。（○戲鴻堂帖十。《詩紀》三十三。）

　　鮮葩映林薄。游鱗戲清渠。臨川欣投釣。得意豈在魚。（○戲鴻堂帖十。輿地紀勝十。《詩紀》三十三。）

　　王蘊之

　　〈蘊之。一名蘊。字叔仁。廣漢人。〉

【蘭亭詩】

　　散豁情志暢。塵纓忽已捐。仰詠挹餘芳。怡情味重淵。（○戲鴻堂帖十、《詩紀》三十三並作王蘊。○帖雲。王無四言詩。）

　　王豐之

【蘭亭詩】〖《詩紀》雲。行參軍王豐之。〗

　　肆盼嚴岫。臨泉濯趾。感興魚鳥。安居幽峙。（○戲鴻堂帖十。詩尼三十三。○帖雲。王無五言詩。）

　　魏滂

【蘭亭詩】〖《詩紀》作郡功曹魏滂。〗

　　三春陶和氣。恨物齊一歡。明后欣時豐。駕言映清瀾。亹亹德音暢。蕭蕭遺世難。望嚴愧脫屣。臨川謝揭竿。（○戲鴻堂帖十。《詩紀》三十三。○帖雲。魏無四言詩。）

　　虞說〈戲鴻堂帖作悅。〉

【蘭亭詩】〖《詩紀》作鎮軍司馬虞說。〗

　　神散宇宙內。形浪濠梁津。寄暢須臾歡。尚想味古人。（○戲鴻堂帖十。《詩紀》三十三。○帖雲。虞無四言詩。）

　　謝繹

【蘭亭詩】〖《詩紀》作郡五官謝繹。〗

　　縱觴任所適。回波縈游鱗。千載同一朝。沐浴陶清塵。（○戲鴻堂帖十。《詩紀》三十三。○帖雲。謝無四言詩。）

　　徐豐之

　　〈豐之。東海郯人。徐寧子。〉

【蘭亭詩二首】〖《詩紀》作行參軍徐豐之二首。〗

　　俯揮素波。仰掇芳蘭。尚想嘉客。希風永嘆。（○戲鴻堂帖十。《詩紀》三十三。）

　　清響擬絲竹。班荊對綺疏。零觴飛曲津。歡然朱顏舒。（○同上）

　　曹華

【蘭亭詩】〖《詩紀》作徐州西平曹華。〗

　　願與達人游。解結遨濠梁。狂吟任所適。浪流無何鄉。（○戲鴻堂帖十作華平。《詩紀》三十三。○帖雲。華無四言詩。）

晉詩卷十四

　　晉孝武帝司馬曜

　　〈曜。字昌明。簡文帝第三子。興寧三年。封會稽王。咸安二年。七月即位。在位二十四年。太元二十一年為張貴人所弒。年三十五。謚曰孝武皇帝。有集二卷。〉

【示殷仲堪詩】

　　〖《晉書》曰：殷仲堪為黃門郎。孝武嘗示仲堪《詩》曰：〗

　　勿以己才。而笑不才。（○《晉書》殷仲堪傳。《御覽》五百九十一。）

　　袁宏

　　〈宏。字彥伯。小字虎。陳郡扶樂人。永和初。為謝尚安西參軍。累遷桓溫大司馬記室。后自吏部郎出為東陽太守。太元初卒。年四十九。有後漢紀三十捲、正始名士傳三卷、竹林名士傳三卷、中朝名士傳若干卷、集二十捲。〉

【從征行方頭山詩】

　　峨峨太行。凌虛抗勢。天嶺交氣。窈然無際。澄流入神。玄谷應契。四象悟心。幽人來憩。（○《類聚》七。《詩紀》三十二。）

【採菊詩】

　　息足回阿。圓坐長林。披榛即澗。藉草依陰。（○《御覽》五十六。）

【詠史詩二首】

　　〖續晉陽秋曰：虎少有逸才。文章絕麗。曾為詠史詩。是其風情所寄。少孤而貧。以運租為業。謝尚時鎮牛渚。乘秋佳風月。微服泛江。會虎在運租船中諷詠。聲既清會。辭又藻拔。非尚所曾聞。乃遣問訊。答曰：是袁臨汝郎誦詩。即其詠史之作也。〗

　　周昌梗概臣。辭達不為訥。汲黯社稷順。棟樑表天骨。陸賈厭解紛。時與酒檮杌。婉轉將相門。一言和平勃。趨舍各有之。俱令道不沒。（○《類聚》五十五。廣《文選》十八。《詩紀》三十二。）

　　無名困螻蟻。有名世所疑。中庸難為體。狂狷不及時。楊惲非忌貴。知及有餘辭。躬耕南山下。蕪穢不遑治。趙瑟奏哀音。秦聲歌新詩。吐音非凡唱。負此欲何之。（○同上）

【擬古詩】

　　高館百餘仞。迢遞虛中亭。文幌曜瓊扇。碧疏映綺欞。（○《類聚》六十三。《詩紀》三十二。）

【詩】

　　森森千丈松。磊砢非一節。雖無榱桷麗。較為梁棟桀。（○《類聚》八十八。《詩紀》三十二。）

　　王彪之

　　〈彪之。字叔虎。琅邪臨沂人。初除著作郎。累遷吏部尚書。後為鎮軍將軍、會稽內史。孝武即位。遷尚書令。太元二年卒。年七十三。有集二十捲。〉

【登會稽刻石山詩】

　　隆山嵯峨。崇巒岧嶢。傍覿滄洲。仰拂玄霄。文命遠會。風淳道遼。秦皇遐巡。邁北英豪。宅靈基阿。銘跡峻嶠。青陽曜景。時和氣淳。修領增鮮。長松挺新。飛鴻振羽。騰龍躍鱗。（○《類聚》八。《詩紀》三十二。）

【游仙詩】

　　遠遊絕塵霧。輕舉觀滄溟。蓬七陰倒景。崐崘罩曾城。（○《文選》二十二從游京口北固應詔詩注。）

【與諸兄弟方山別詩】

　　脂車總馳輪。泛舟理飛棹。絲染墨悲嘆。路歧楊感悼。（○《初學記》十八。《詩紀》三十二。）

【登治城樓詩】

　　俯觀陋室。宇宙六合。譬如四壁。（○文鏡秘府論西卷。）

　　習鑿齒

　　〈鑿齒。字彥威。襄陽人。荊州刺史桓溫闢為從事。轉西曹從事、別駕治中。遷滎陽太守。以疾歸里。太元七年卒。有漢晉春秋四十七卷、集五卷。〉

【詩】〖《詩紀》作燈。注云。一作詠燈籠。〗

　　煌煌閑夜燈。修修樹間亮。燈隨風煒燁。風與燈升降。（○《類聚》八十。）

【嘲道安詩】

　　〖《晉書》曰：習鑿齒詣釋道安。值眾增齊。皆舍缽斂衽。唯道安食不輟。鑿齒曰：〗

　　大鵬從南來。眾鳥皆戢翼。何忽凍老鴟。腩腩低頭食。（○《御覽》九百二十七。）

　　王珉

　　〈珉。字季琰。珣弟。歷著作散騎郎、國子博士、黃門侍郎、中書令。太元十三年卒。年三十八。有集十捲。〉

【直中書詩】

　　高閣臨雲日。險岑仰天居。（○《初學記》十一。）

　　謝芳姿

【團扇歌二首】

　　〖古今樂錄曰：團扇歌者。晉中書令王珉捉白團扇。與嫂婢謝芳姿有愛。情好甚篤。嫂棰撻婢過苦。王東亭聞而止之。芳姿素善歌。嫂令歌一曲當赦之。應聲歌云云。珉聞更問之。汝歌何遺。芳姿即改云云。〗

　　白團扇。辛苦五流連。是郎眼所見。（○《樂府詩集》四十五。《詩紀》三十七。）

　　白團扇。憔悴非昔容。羞與郎相見。（○《樂府詩集》四十五。《御覽》五百七十三。《詩紀》三十七。）

　　蘇彥

　　〈彥。孝武帝時為北中郎參軍。有蘇子七卷、集十捲。〉

【七月七日詠織女詩】

　　火流涼風至。少昊協素藏。織女思北沚。牽牛嘆南陽。時來嘉慶集。整駕巾玉箱。瓊佩垂藻蕤。霧裾結雲裳。金翠耀華輜。軿轅散流芳。釋轡紫微庭。解衿碧琳堂。歡燕未及究。晨暉照扶桑。仙童唱清道。盤螭起騰驤。悵悵一宵促。遲遲別日長。（○古今歲時雜詠二十五。《御覽》三十一。《詩紀》三十六。又《書鈔》百五十五引藏、陽二韻。《類聚》四引陽、箱、裳、堂、桑、長六韻。歲華紀麗三引陽、箱、裳、長四韻。）

【西陵觀濤詩】

　　洪（《詩紀》雲。一作江。）濤奔逸勢。駭浪駕丘山。訇隱振宇宙。崩磕津雲連。（○《類聚》九。《詩紀》三十六。）

【秋夜長】

　　晨暉電流以西逝。閑宵漫漫其未央。牛女隔河以延佇。列宿雙景以相望。輕雲飄霏以籠朗。素月披曜而舒光。時禽鳴于庭柳。節蟲吟于戶堂。零葉紛其交萃。落英以散芳。睹遷化之遒邁。悲榮枯之靡常。貞松隆冬以擢秀。金菊吐翹以凌霜。（○《類聚》二。又《初學記》三引堂一韻、芳一韻。）

　　趙整

　　〈整。字文業。一名正。雒陽清水人。或曰濟陰人。年十八為偽秦著作郎。遷黃門侍郎、武威太守。〉

【酒德歌】

　　〖前秦錄曰：堅與群臣飲酒。以秘書監朱肜為酒正。令人以極醉為限。整乃作酒德歌曰云云。堅大悅。命整書之。以為酒戒。自是每宴群臣。禮飲而已。〗

　　地列酒泉。天垂酒池。杜康妙識。儀狄先知。紂喪殷邦。桀傾夏國。由此言之。前危后則。（○《十六國春秋》四十二。通鑒百四。《文選》補遺三十五。《詩紀》三十六。）

【又】

　　〖前秦錄曰：苻堅宴群臣于釣台。秘書侍郎趙整以堅頗好酒。因為酒德之歌。〗

　　獲黍西秦。采麥東齊。春封夏發。鼻納心迷。（○《十六國春秋》四十二。《御覽》八百四十二。秘書略八百四十六引前秦錄。）

【諷諫詩二首】

　　高僧傳曰：正性好幾諫。無所迴避。苻堅末年。寵惑鮮卑。惰于治政。正因歌諫曰：昔聞孟津河。堅動容曰：是朕也。又歌曰：北園有一樹。堅笑曰：將非趙文業耶。

　　昔聞孟津河。千里作一曲。此水本自清。是誰攪令濁。（○高僧傳一。《樂府詩集》六十作琴歌。《詩紀》三十六。）

　　北園有一樹。布葉垂重陰。外雖饒棘刺。內實有赤心。（○高憎傳一。《類聚》八十七。《初學記》二十八。《樂府詩集》六十作琴歌。《詩紀》三十六。又《初學記》二十八引陰一韻。）

【諫歌】

　　〖晉孝武帝寧康二年冬十二月。秦王堅與慕容垂夫人段氏同輦游於後庭。宦官趙整歌云云。堅改容謝之。命夫人下輦。〗

　　不見雀來入燕室。但見浮雲蔽白日。（○通鑒一百三。《詩紀》三十六。）

【琴歌】

　　〖《晉書》載記曰：苻堅分氐戶于諸鎮。趙整因侍，援琴而歌云云。堅笑而不納。乃敗於姚萇。果如整言。〗

　　阿得脂。阿得脂。博勞舊父是仇綏。尾長翼短不能飛。遠徙種人留鮮卑。一旦緩急語阿誰。（○《晉書》苻堅載記下。《御覽》九百二十三。通鑒一百四。《樂府詩集》六十。《詩紀》三十六。）

　　王嘉

　　〈嘉。字子年。隴西安陽人。清虛服氣。不與人交游。石季龍之末。隱於終南山。苻堅累征。不赴。及姚萇入長安。禮嘉如苻堅故事。后因事害之。〉

【歌三首】

　　金刀治世后遂苦。帝王昏亂天神怒。災異屢見戒人主。三分二叛失州土。三王九江一在吳。餘悉稚小早少孤。一國二主天所驅。（○《齊書》符瑞志。）

　　三禾椮椮林茂孳。金刀利刃齊刈之。（○《齊書》符瑞志。）

　　欲知其姓草肅肅。谷中最累低頭熟。鱗身甲體永興福。（○《齊書》符瑞志。南史齊高帝紀。《樂府詩集》八十七。○逯案。《詩紀》所載三首。其一據金陵志為帝諱昌明運當極。特申一期延其息。諸馬渡江百年中。當值卯金折其鋒四句。其二三據《樂府詩集》為欲知其姓草肅肅三句及金刀利刃齊刈之一句。檢金陵志所載乃讖語而非歌。金刀利刃齊刈之亦只而不全。今改從《齊書》符瑞志。列之如上焉。）

【歌】

　　鳳皇鳳皇。何不高飛還故鄉。無故在此取滅亡。（○魏書九十五。）

【皇娥歌】

　　〖拾零遺記曰：少昊以金德王。母曰皇娥。處璇宮而夜織。或乘桴木而晝游。經歷窮桑滄茫之浦。時有神童。容貌絕俗。稱為白帝之子。即太白之精。降乎水際。與皇娥燕戲並坐。撫桐峰梓瑟。皇娥倚瑟而清歌云云。白帝子答歌云云。及皇娥生少昊。號曰窮桑氏。〗

　　天清地曠浩茫茫。萬象回薄化無方。浛天蕩蕩望滄滄。乘桴搖漾著日傍。當期何所至窮桑。心知和樂悅未央。（○拾遺記一。《詩紀前集》一。○逯案。拾遺記。梁蕭綺撰。惟綺書乃據王嘉拾遺錄。其中歌詩蓋嘉原作。今列此備考。）

【白帝子歌】

　　四維八埏難極。驅光逐影窮水域。璇宮夜靜當軒織。桐峰文梓千尋直。伐梓作器成琴瑟。清歌流暢樂難極。滄湄海浦來棲息。（○拾遺記一。計坭前集一。）

【採藥詩】

　　〖拾遺記曰：暗河之北有紫桂成林。其實如棘。群仙餌焉。韓終採藥四言《詩》雲：〗

　　暗河之桂。實大如棗。得而食之。後天而老。（○拾遺記二。《類聚》八十九。《詩紀前集》八。）

【時俗四言詩】

　　〖拾遺記曰：成王五年。因祗之國去王都九萬里。其丈夫勤于耕稼。一日鋤十頃之地。貢嘉禾一莖盈車。故時俗四言《詩》曰：〗

　　力勤十頃。能致嘉穎。（○拾遺訊一。《詩紀前集》八。）

　　殷頭

　　〈頭。字伯通。陳郡長平人。太元中。以中書郎為南蠻校尉。蒞職清明。隆安二年卒。〉

【應晴詩】

　　景遲兮開明。（○《書鈔》百五十一。）

　　王珣

　　〈珣。字元琳。珉兄。歷桓溫主簿、給事黃門侍郎、秘書監、吳國內史、尚書右僕射。安帝即位。遷尚書令。隆安四年解職。歲餘卒。年五十二。有集十一卷。〉

【秋懷詩】

　　天悠雲際。風遼氣爽。（○《書鈔》百五十四。）

　　袁山松

　　〈山松。陳郡陽夏人。為吳郡太守。孫恩之亂。山松守氵扈瀆城。隆安五年。城陷。被害。〉

【菊詩】

　　靈菊植幽崖。擢穎陵寒飆。春露不染色。秋霜不改條。（○《類聚》八十一。《詩紀》三十二。）

【白鹿山詩】

　　〖白鹿詩序曰：荊門山臨江。皆絕壁峭峙。壁立百餘丈。互帶激流。禽獸所不能履。有一白鹿。忽然若飛。超崗而去。謂之白鹿山。《詩》曰：〗

　　白鹿乃在上林西苑中。射工尚復得脯臘之。黃鵠摩天極高飛。後宮尚得烹煮之。（○《類聚》九十五。○逯案。此襲漢樂府烏生篇語。）

　　顧愷之

　　〈愷之。字長康。晉陵無錫人。初為桓溫大司馬參軍。後為殷仲堪參軍。年六十二卒于官。有啟夢記三卷、集二十捲。〉

【神情詩】〖亦見陶淵明集〗

　　春水滿四澤。夏雲多奇峰。秋月揚明輝。冬嶺秀寒松。（○《書鈔》百五十作古詩。《類聚》三。《詩紀》三十二。）

【拜宣武墓詩】

　　山崩溟海竭。魚鳥將何依。（○《世說》新語言語篇。文鏡秘府論西卷。《御覽》四百八十七。）

　　遠念羡昔存。撫墳哀今亡。（○《文選》二十三廬陵王墓下作詩注。）

【詩】

　　麗春絕眾卉。（○草堂詩箋十八麗春詩注。）

　　苻朗

　　〈朗。字元達。略陽臨渭氐人。苻堅從兄子。初為堅鎮東將軍、青州刺史。后降晉。至揚州。太元中。王國寶譖而剎之。有苻子三十捲。〉

【擬關龍逢行歌】



　　〖苻子曰：桀觀炮烙于瑤台。謂關龍逢曰：聽子諫。諫得。我改之。諫不得。我刑之。關龍逢曰：臣嘗觀君之冕。非其冕也。而冕危石。君之履。非其履也。而履春水。未有冠危石而不壓。蹈春冰而不陷者也。桀乃笑應之曰：是日亡。則與俱亡。子知我之亡。而不自知亡乎。子且就炮烙之刑。我觀子亡。龍逢布武而趨。行歌曰：〗

　　造化勞我以生。休我以炮烙。（○《御覽》八十二、六百四十七。）

【臨終詩】

　　四大起保因。聚散無窮已。既適一生中。又入一死理。冥心乘和暢。未覺有終始。如何箕山夫。奄焉處東市。曠此百年期。遠同嵇叔子。命也歸自天。委化任冥紀。（○《晉書》苻朗載紀。《詩紀》三十六。）

　　桓玄

　　〈玄，字敬道，譙國龍亢人。桓溫第六子。襲爵南郡公。孝武末，拜太子洗馬，出補義興太守。安帝初，為江州刺史，進后將軍、都督江荊襄雍秦梁益寧八州及揚州八郡、江荊二州刺史。元興初，舉兵入京，自加總百揆侍中、丞相、錄尚書事、揚州牧，領徐州刺史。復讓丞相，自署太尉，封楚王。以元興二年受禪。改元永始。三年，劉裕等舉義旗，玄被誅，年三十六。有周《易·繫辭》注二卷、集四十三卷、要集二十捲。〉

【登荊山詩】

　　理不孤湛。影比有津。曾是名岳。明秀超鄰。器棲荒外。命契饗神。我之懷矣。巾駕悄輪。（○《類聚》七。《詩紀》三十。）

【南林彈詩】

　　散帶躡良駟。揮彈出長林。歸翮赴舊棲。喬木轉翔禽。輕丸承條源。纖繳截雲尋。落羽尋絕響。屢中轉應心。（○《書鈔》百二十四引林、尋三韻。《類聚》六十、《御覽》三百五十、《詩紀》三十六並引林、禽、心三韻。）

【詩】

　　鳴鶴響長阜。（○《書鈔》百三十。）

　　殷仲文

　　〈仲文。字仲文。陳郡長平人。會稽王道子引為驃騎參軍。轉諮議參軍。後為元顯征虜長史。左遷新安太守。桓玄舉兵。以為諮議參軍。領記室。進侍中。領左衛將軍。玄敗。投義軍。為鎮軍長史。轉尚書。義熙三年謀反。伏誅。有集七卷。〉

【南州桓公九井作詩】

　　四運雖鱗次。理化各有准。獨有清秋日。能使高興盡。景氣多明遠。風物自凄緊。夾籟驚幽律。哀壑叩虛牝。歲寒無早秀。浮榮甘夙隕。何以標貞脆。薄言寄松菌。哲匠感蕭晨。肅此塵外軫。廣筵散泛愛。逸爵紆勝引。伊余樂好仁。惑祛吝亦泯。猥首阿衡朝。將貽匈奴哂。（○《文選》二十二。《詩紀》三十六。）

【送東陽太守詩】

　　昔人深誠嘆。臨水送將離。如何祖良游。心事孱在斯。虛亭無留賓。東川緬逶迤。（○《類聚》二十九。《詩紀》三十六。）

【入剡詩】

　　野人雖雲隔。超悟必有此。（○《文選》六十齊竟陵文宣王行狀注。）

　　謝混

　　〈混，字叔源，小字益壽，陳郡陽夏人。太傅安孫，尚孝武帝晉陵公主，官至中領軍、尚書左僕射。義熙八年，坐與劉毅善，為劉裕所殺。有集五卷。〉

【游西池詩】

　　悟彼蟋蟀唱。信此勞者歌。有來豈不疾。良游常蹉跎。逍遙越城肆。願言屢經過。回阡被陵闕。高台眺飛霞。惠風盪繁囿。白雲屯曾阿。景昃鳴禽集。水木湛清華。褰裳順蘭沚。徙倚引芳柯。美人愆歲月。遲暮獨如何。無為牽所思。南榮戒其多。（○《文選》二十二。）

【誡族子詩】

　　〖南史曰：混風格高峻。少所交納。惟與族子靈運、瞻、晦、曜以文義賞會。嘗居在烏衣巷。故謂之烏衣之游。因歸飲之餘。為韻語以獎勸。靈運等曰：〗

　　康樂誕通度。實有名家韻。若加繩染功。剖瑩乃瓊瑾。宣明體遠識。穎達且沈雋。若能去方執。穆穆三才順。阿多標獨解。弱冠纂華胤。質勝誡無文。基尚又能峻。通遠懷清悟。采采標蘭訊。直轡鮮不躓。抑用解偏吝。微子基微尚。無倦由慕藺。勿輕一簣少。進往必千仞。數子勉之哉。風流由爾振。如不犯所知。此外無所慎。（○《宋書》謝弘微傳。南史謝密傳。《詩紀》三十六。）

【送二王在領軍府集詩】

　　苦哉遠征人。將乖萃余室。明窗通朝暉。絲竹盛蕭瑟。樂酒輟今辰。離端起來日。（○《初學記》十八引室、瑟二韻。引日一韻。《詩紀》三十六。）

【詩】

　　昔為烏衣游。戚戚皆親侄。（○《宋書》謝弘微傳。）

【秋夜長】

　　秋夜長兮雖欣長而悼速。送晨暉于西嶺。迎夕景于東谷。夜既分而氣高。風入林而傷綠。燕翩翩以辭宇。雁邕邕而南屬。（○《類聚》三。）

　　劉毅

　　〈毅。字希樂。彭城沛人。桓玄篡位。與劉裕等起兵。事平。為撫軍將軍、豫州刺史。封平南郡開國公。後轉荊州刺史。義熙八年。為劉裕所殺。〉

【西池應詔賦詩】

　　〖《晉書》曰：毅征盧循敗歸。帝大宴于西池。有詔賦詩。毅《詩》雲：〗

　　六國多雄士。正始出風流。（○《晉書》本傳。）

　　吳隱之

　　〈隱之。字處默。濮陽鄄城人。解褐輔國功曹。累遷晉陵太守、廣州刺史。后遷中領軍。義熙九年卒。〉

【酌貪泉賦詩】

　　〖《晉書》曰：隆安中。以隱之為龍驤將軍、廣州刺史。未至州二十里。地名石門。有水曰貪泉。飲者懷無厭之欲。隱之至泉所酌而飲之。因賦此詩。及在州。清操逾厲。〗

　　古人雲此水。一歃懷千金。試使夷齊飲。終當不易心。（○《晉書》本傳。《世說》新語德行篇注。《書鈔》三十八、七十二。《類聚》五十。《初學記》八。《御覽》二百五十六。事類賦七。萬花谷六。《詩紀》三十六。又《白帖》七十七引心一韻。）

　　劉程之

　　〈程之。字仲思。彭城人。初為府參軍。歷宜昌、柴桑令。去職。與周續之、陶淵明皆不應徵命。號尋陽三隱。劉裕以其不屈。旌其號曰遺民。義熙十年卒。有玄譜一卷、集五卷。〉

【奉和慧遠遊廬山詩】

　　理神固超絕。涉粗罕不群。孰至消煙外。曉然與物分。冥冥玄谷里。響集自可聞。文峰無曠秀。交領有通雲。悟深婉中思。在要開冥欣。中嚴擁微興。□岫想幽聞。弱明反歸鑒。暴懷傅靈薰。永陶津玄匠。落照俟虛斤。（○《廬山記》。）

　　王喬之

　　〈喬之。為江州刺史孟懷玉別駕。〉

【奉和慧遠遊廬山詩】

　　超游罕神遇。妙善自玄同。徹彼虛明域。曖然塵有封。眾阜平寥廓。一岫獨凌空。霄景憑嚴落。清氣與時雍。有標造神極。有客越其峰。長河濯茂楚。險雨列秋松。危步臨絕冥。靈壑映萬重。風泉調遠氣。遙響多喈嗈。遐麗既悠然。餘盼覿九江。事屬天人界。常聞清吹空。（○《廬山記》。）

　　張野

　　〈野。字萊民。南陽人。居柴桑。征拜散騎常侍。不就。義熙十二年卒。〉

【奉和慧遠遊廬山詩】

　　覿嶺混太象。望崖莫由檢。器遠蘊其天。超步不階漸。朅來越重垠。一舉拔塵染。遼朗中大盼。回豁遐瞻慊。乘此攄瑩心。可以忘遺玷。曠風被幽宅。妖塗故死滅。（○《廬山記》。）

　　王齊之

　　〈齊之。琅邪人。〉

【念佛三昧詩四首】

　　妙用在幽。涉有覽無。神由昧徹。識以照粗。積微自引。因功本虛。泯彼三觀。忘此毫餘。（○廣弘明集三十。《詩紀》三十六。）

　　寂漠何始。理玄通微。融然忘適。乃廓靈暉。心悠緬域。得不踐機。用之以沖。會之以希。（○同上）

　　神資天凝。圓映朝雲。與化而感。與物斯群。應不以方。受者自分。寂爾淵鏡。金水塵紛。（○同上）

　　慨自一生。夙乏惠識。托崇淵人。庶藉冥力。思轉毫功。在深不測。至哉之念。主心西極。（○同上）

　　陶琬之

　　〈琬之。桓玄時為江州主簿。〉

【詩】

　　我服既暉。我駟既閑。楊鑣警路。哀龠清綿。（○《御覽》三百五十八引桓玄集。）

　　羊徽

　　〈徽。字敬猷。泰山南城人。義熙初。為劉裕記室參軍。遷中書郎。出為河東太守。有集十捲。〉

【贈傅長猷傅時為太尉主簿入為都官郎詩】〖四章〗

　　赫赫宰朝。匪虯伊鸞。微微殆足。策駑末班。靡獲於心。有虔惟官。肅幽幽禁。孔邃且難。

　　孰寄斯誠。實惟舊要。自昔偕游。聿來並朝。雖或戎阻。雖實氛囂。我有閑暇。與爾清謠。

　　物化交尋。聚散飄薄。有美一人。翻飛雲閣。離軫迎今。嬿從謝昨。雖則匪遐。言覯彌索。秋鴻溯節。商風厲時。肅彼具物。叩此幽司。違好獨羈。悵其凄而。言念斯盈。告勞惟詩。（○文館詞林百五十七。）

【答丘泉之詩】〖七章〗

　　理矚有待。事過無期。自昔願言。寢興伊思。爰遘懷人。載欽在茲。賞得意從。無闕惟時。

　　王路威夷。戎役孔勤。昔從經略。方難之殷。悠悠岱陰。滔滔江汶。綢繆成說。與子夷屯。

　　江之泳矣。載瀾載清。俯胄時暇。解顏舒誠。理既睦本。事亦敦情。永言契闊。實深平生。

　　自茲乖互。屬有逝止。余實無良。沈阿彌祀。敦是懷之。則惟吾子。豈微王事。驟駕無已。

　　疲殆既謝。惠澤是逢。顯列斯偕。厥司攸同。疇昔之歡。於焉克從。托曜春藻。慰此秋蓬。

　　雖則克從。遁來有乖。衡泌之娛。休沐末偕。冬日烈烈。飄風凄凄。對影華署。如何勿懷。

　　懷亦勤止。戢此餘蘭。惠以好言。深誡在翰。敢忘三折。敬思五難。君子攸贈。復之歲寒。（○文館詞林百五十七。）

晉詩卷十五

　　湛方生

　　〈方生。為衛軍諮議參軍。有集十捲。〉

【廬山神仙詩】

　　〖序曰：尋陽有廬山者。盤在彭蠡之西。其崇標峻極。辰光隔輝。幽澗澄深。積清百仞。若乃絕阻重險。非人跡之所游。窈窕沖深。常含霞而貯氣。真可謂神明之區域。列真之苑囿矣。太元十一年。有樵採其陽者。於時鮮霞褰林。傾暉映岫。見一沙門。披法服獨在嚴中。俄頃捺裳揮錫。凌崖直上。排丹霄而輕舉。起九折而一指。既白雲之可乘。何帝鄉之足遠哉。窮目蒼蒼。醫然滅跡。《詩》曰：〗

　　吸風玄圃。飲露丹霄。室宅五嶽。賓友松喬。（○《類聚》七十八。《詩紀》三十六。）

【后齊詩】

　　解纓復褐。辭朝歸藪。門不容軒。宅不盈畝。茂草籠庭。滋蘭拂牖。撫我子侄。攜我親友。茹彼園蔬。飲此春酒。開欞攸瞻。坐對川阜。心焉孰托。托心非有。素構易抱。玄根難朽。即之匪遠。可以長久。（○《類聚》六址四。《詩紀》三十六。）

【帆】〖帆扶泛切。〗入南湖詩

　　彭蠡紀三江。廬岳主眾阜。白沙凈川路。青松蔚嚴首。此水何時流。此山何時有。人運互推遷。茲器獨長久。悠悠宇宙中。古今迭先後。（○《類聚》二十七。廣《文選》十。《詩紀》三十六。）

【還都帆詩】

　　高岳萬丈峻。長湖千里清。白沙窮年潔。林松冬夏青。水無暫停流。木有千載貞。寤言賦新詩。忽忘羈客情。（○《類聚》二十七。《詩紀》三十六。）

【天晴詩】

　　屏醫寢神轡。飛廉收靈扇。青天瑩如鏡。凝津平如研。落帆修江渚。悠悠極長眄。清氣朗山壑。千里遙相見。（○《初學記》二。《詩紀》三十六。）

【諸人共講《老子》詩】

　　吾生幸凝湛。智浪紛競結。流宕失真宗。遂之弱喪轍。雖欲反故鄉。埋醫歸途絕。滌除非玄風。垢心焉能歇。大矣五千鳴。特為道喪設。鑒之誠水鏡。法穢皆朗徹。（○《初學記》二十二。《詩紀》三十六。）

【詩】

　　仲秋有秋色。始涼猶未凄。蕭蕭山間風。冷冷積石溪。（○《書鈔》百五十四）

【詩】

　　發鞍踞平陸。秣馬青山阿。濁酒炙枯魚。鼎食何必過。（○《御覽》五十六。）

【詩】

　　鼓棹行游矚。（○《文選》五十八褚淵碑文注。）

【懷歸謠】

　　辭衡門兮至歡。懷生離兮苦辛。豈羈旅兮一慨。亦代謝兮感人。四運兮遒盡。化新兮歲故。氛慘慘兮凝晨。風凄凄兮薄暮。雨雪兮交紛。重雲兮四布。天地兮一色。六合兮同素。山木兮摧披。津壑兮凝沍。感羈旅兮苦心。懷桑梓兮增慕。胡馬兮戀北。越鳥兮依陽。彼禽獸兮尚然。況君子兮去故鄉。望歸塗兮漫漫。

　　盻江流兮洋洋。思涉路兮莫由。欲越津兮無梁。（○《類聚》十九。《詩紀》三十六。）

【秋夜詩】

　　悲九秋之為節。物凋悴而無榮。嶺頹鮮而殞綠。木傾柯而落英。履代謝以惆悵。睹搖落而興情。信皋壤而感人。樂未畢而哀生。秋夜清兮何秋夕之轉長。夜悠悠而難極。月皦皦而停光。播商氣以清溫。扇高風以革涼。水激波以成漣。露凝結而為霜。凡有生而必凋。情何感而不傷。苟靈符之未虛。孰茲戀之可忘。何天懸之難釋。思假暢之冥方。拂塵衿于玄風。散近滯于老莊。攬逍遙之宏維。總齊物之大綱。同天地于一指。等太山于毫芒。萬慮一時頓渫。情累豁焉都忘。物我泯然而同體。豈復壽夭于彭殤。（○《類聚》三作秋夜。《詩紀》三十六。又《初學記》三作秋夜詞。引涼一韻。）

　　白露霏以靜降。（○《書鈔》百五十四。）

　　氣入肌以凄凜。風灑林而蕭索。（○《書鈔》百五十四。）

　　星傾暉以流素。（○同上）

【遊園詠】

　　諒茲境之可懷。究川阜之奇勢。水窮清以澈鑒。山鄰而無際。乘初霽之新景。登北館以悠矚。對荊門之孤阜。傍魚陽之秀岳。乘夕陽而含詠。杖輕策以行游。襲秋蘭之流芬。幕長猗之森修。任緩步以升降。歷丘墟而四周。智無涯而難恬。性有方而易適。差一毫而遽乖。徒理存而事隔。故羈馬思其華林。籠雉想其皋澤。矧流客之歸思。豈可忘于疇昔。（○《類聚》六十五。《詩紀》三十六。）

　　袁光

【詩】

　　室有人應有候。要邊鳴佩誰佩之。（○《書鈔》百二十八。）

　　劉恢

　　〈恢。字道生。沛國人。歷車騎司馬、丹楊尹。有集二卷。〉

【詩】

　　東皋有一駿。名曰千金駒。絡首纏駿尾。養以甘露芻。（○《類聚》九十三。《詩紀》三十二。）

　　何瑾

　　〈瑾。一作瑾之。為車騎參軍。有集十一卷。〉

【悲秋夜】

　　欣莫欣兮春日。悲莫悲兮秋夜。伊秋夜之可悲。增沉懷于遠情。嘆授衣之豳詩。感蕭于宋生。天寥廓兮高褰。氣凄肅兮厲清。燕沂陰兮歸飛。雁懷傷兮寒鳴。霜盈條兮璀璀。露沾頁兮泠泠。（○《類聚》三。又《御覽》十四引末二句。）

　　陸沖

　　〈沖。揚州從事。有集二卷。〉

【雜詩二首】

　　命駕遵長途。綿邈途難尋。我行一何艱。山川阻且深。洿澤無夷軌。重巒有層陰。零雨淹中路。玄雲蔽高岑。俯悼孤行獸。仰歡偏翔禽。空谷回悲響。流風漂哀音。羈旅淹留人。悵望愁我心。（○廣《文選》十五。《詩紀》三十六。又《類聚》二十八作陸沖詩。引尋、深、陰、岑、禽、音六韻。）

　　肆觀野原外。放心希太和。景岳造天漢。豐林冒重阿。清芬乘風散。艷藻映淥波。（○《類聚》二十八作陸沖詩。）

　　陸彥聲

【詩】

　　相思心既勞。相望脰亦悁。（○《文選》二十五登臨海嶠詩注。）

　　張奴

【歌】

　　〖高僧傳曰：外國名僧佉叱。寄史長干寺。有張奴者。不知何許人。不甚見食。而常自肥澤。冬夏常著單布衣。佉叱行見張奴。欣然而笑。佉叱曰：吾東見蔡　。南訊馬生。北遇王年。今欲就杯度。乃與子相見耶。張奴乃題槐樹。為歌曰：〗

　　蒙蒙大象內。照曜實顯彰。何事迷昏子。縱惑自招殃。樂所少人往。苦道若翻囊。不有松柏志。何用擬風霜。閑豫紫煙表。長歌出昊蒼。澄虛無色外。應見有緣鄉。歲曜毗漢后。麗辰傅殷王。伊余非二仙。晦跡之九方。亦見流俗子。觸眼致酸傷。略謠觀有念。寧曰盡矜章。（○高僧傳十杯度傳。北山錄三。《詩紀》三十七。）

　　劉道民

【詩】

　　事有遠而合。蜀桐為吳石。（○《水經注》漸江水注。《御覽》五百八十二。）

　　王升之

【燕詩】

　　春風轉節。萬物增傷。（○《書鈔》百五十四。）

　　包播

【詩】

　　冬日凄慘。玄雲避天。素冰彌澤。白雪依山。（○《書鈔》百五十四。）

　　卞裕

【送桓竟陵詩】

　　翰城將孰寄。懷人應斯蒞。餞行臨高阜。怡衿睦景氣。（○《初學記》十八。《詩紀》三十六。）

【詩】

　　余弟適東邁。眷戀鈄乖情。離別信吾事。凄心相纚嬰。（○《初學記》十八。《詩紀》三十六。）

　　馬岌

　　〈岌。初為張茂參軍。張駿嗣位。以為酒泉太守。張重華末。為左長史。張祚僣號。為尚書。〉

【題宋纖石壁詩】

　　〖《晉書》曰：宋纖。字令艾。敦煌人也。隱居酒泉南山。不應辟命。酒泉太守馬岌造焉。纖距而不見。岌嘆曰：名可聞而身不可見。德可仰而形不可睹。今而後知先生人中之龍也。銘詩于石壁曰：〗

　　丹崖百丈。青壁萬尋。奇木蓊鬱。蔚若鄧林。其人如玉。維國之琛。室邇人遐。實勞我心。（○《晉書》宋纖傳。《御覽》五百三。《詩紀》三十六。）

　　伏系之

　　〈系之。字敬魯。平昌安丘人。歷黃門侍郎、侍中、尚書、光祿大夫。有集十捲。〉

【詠椅桐詩】

　　亭亭椅桐。郁茲庭圃。翠微疏風。綠柯蔭宇。（○《類聚》八十八。）

　　仲長敖

　　〈敖。爵里未詳。有集二卷。〉

【歌】〖敖作核性賦。系此歌。〗

　　形生有極。嗜欲無限。達鼻耳。閉口眼。納眾惡。距群善。方寸地。九折坂。為人作嶮易。俄頃成此騫。多謝悠悠子。悟之亦不晚。（○《類聚》二十一。）

　　殷融

　　〈融。字洪遠。陳郡人。歷為太常、吏部尚書。〉

【答孫興公詩】

　　聊復放一曲。（○《世說》新語排調篇。）

　　王康琚

　　〈李善《文選》注曰：古今詩英華題雲。晉王康琚。然爵里未詳也。〉

【反招隱詩】

　　小隱隱陵藪。大隱隱朝市。伯夷竄首陽。老聃伏柱史。昔在太平時。亦有巢居子。今雖盛明世。能無中林士。放神青雲外。絕跡窮山裡。鵾雞先晨鳴。哀風迎夜起。凝霜凋朱顏。寒泉傷玉趾。周才信眾人。偏智任諸己。推分得天和。矯性失至理。歸來安所期。與物齊終始。（○《文選》二十二。《詩紀》三十六。又草堂詩箋三十三寫懷詩注引里一韻。）

【招隱詩】

　　登山招隱士。褰裳躡遺蹤。華條當圜室。翠葉代綺窗。（○《類聚》三十六。《詩紀》三十六。）

　　徐廣

　　〈廣。字野民。東莞姑幕人。歷謝玄兗州從事、譙王恬鎮北參軍。入為秘書郎。轉員外散騎侍郎。隆安中。遷祠部郎。桓玄輔政。以為大將軍、文學祭酒。義熙初。除鎮軍諮議參軍。領記室。封樂成侯。宋受禪。乞歸。元嘉二年卒。年七十四。有禮論答問八卷、又十三卷、禮答問十一卷、晉紀四十六卷、車服儀注一卷。〉

【三日臨水詩】

　　溫哉令日。爰豫爰游。興言命駕。寄歡迴流。（○《初學記》四。）

　　王氏

　　〈劉和妻。〉

【正朝詩】

　　稔冉冥機運。迅矣四節經。太族應玄律。青陽兆初正。（○《類聚》四。《詩紀》三十七。）

　　辛蕭

　　〈蕭。散騎常侍。傅統妻。有集一卷。〉

【元正詩】

　　元正啟令節。嘉慶肇自茲。咸奏萬年觴。小大同悅熙。（○《類聚》四。古今歲時雜詠一。《詩紀》三十七。又《書鈔》百五十五引茲一韻。）

　　李氏

　　〈陳新塗妻。〉

【冬至詩】

　　靈象尋數回。四氣平運散。陰律鼓微陽。大明啟修旦。感興時來興。心隨逝化嘆。式宴集中堂。賓客盈朝館。（○《類聚》三。《御覽》二十八。《詩紀》三十七。）

　　蘇若蘭

【璇璣圖詩】

　　前秦苻堅時。秦州刺史扶風竇滔妻蘇氏。陳留令武功蘇道賢第三女也。名蕙。字若蘭。智識精明。儀容妙麗。謙默自守。不求顯揚。年十六。歸於竇氏。滔甚敬之。然蘇氏性近於急。頗傷嫉妒。滔字連波。右將軍于爽之孫。朗之第二子也。神風偉秀。該通經史。允文允武。時論高之。苻堅委以心膂之任。備歷顯職。皆有政聞。遷秦州刺史。以忤旨謫戍敦煌。會堅克晉襄陽。慮有危逼。藉滔才略。詔拜安南將軍。留鎮襄陽。初滔有寵姬趙陽台。歌舞之妙無出其右。滔置之別所。蘇氏知之。求而獲焉。苦加捶辱。滔深以為憾。陽台又專伺蘇氏之短。讒毀交至。滔益忿蘇氏。蘇氏時年二十一。及滔將鎮襄陽。邀蘇氏同往。蘇氏忿之。不與偕行。乃攜陽台之任。絕蘇氏音問。蘇氏悔恨自傷。因織錦為迴文。五彩相宣。瑩心輝目。縱廣八寸。題詩二百餘首。計八百餘言。縱橫反覆。皆為文章。其文點畫無缺。才情之妙。超今邁古。名曰璇璣圖。然讀者不能悉通。蘇氏笑曰：裴徊宛轉。自為語言。非我家人。莫能解之。遂發蒼頭齎至襄陽。滔覽之。感其妙絕。因送陽台之關中。而具車從禮迎蘇氏。歸於漢南。恩好愈重。蘇氏所著文詞五千餘言。屬隋季喪亂。文字散落。追求勿獲。而錦字迴文盛傳於世。朕聽政之暇。留心墳典。散帙之次。偶見斯圖。因述若蘭之多才。復美連波之悔過。遂制此文。聊示將來。如意元年五月一日。大周天冊金輪皇帝制。

　　仁智懷德聖虞唐真妙顯華重榮章臣賢惟聖配英皇倫匹離飄浮江湘津傷嗟情家明葩榮志庭闈亂作人讒佞奸凶害我忠貞桑凶慈雍思恭基河慘嘆中無鏡紛為篤明難受消原禍因所恃滋極驕盈榆頑孝和淑自為隔懷懷傷君朗光誰終榮苟不義姬班女婕妤辭輦漢成薄浸休家貞記孝塞慕所路房容珠感誓城傾在戒后孽嬖趙氏飛燕寔生景讒退遠敦貞敬殊增離曠幃飾曜思窮熒猶炎盛興漸至大伐用昭丹青昭愚謙危節所是山憂經遐清華英多蒼形未在慎深慮微察遠禍在防萌西滋蒙疑容持從梁心荒淫忘想感所欽岑幽嚴峻嵯峨深淵重涯經網羅林光流電逝推生民堂妃闈飛衣誰追何思情時形寒歲識凋松愆居嘆如陽移陂施為祗差士空后中奮兗為相如感傷在勞貞物知終始咎獨懷何潛西不何誰神無感惟自節能我容聲將自孜君想顏衰改華容是與女賤曜日日激與通者曠思興厲不歌冶同情寧孜側夢仁賢別行士今誰賤鄙醫白無憤將上采悲詠風樊嘆發觀羽纏龍旂容衣詩情明顯怨衰情詩傾英殊衰殊身節菲路和周楚長雙華宮憂虎雕飾綉始璇璣圖義年勞嘆寄華年有志飭忘葑長音南鄭歌商流征殷繁華觀曜終始心詩興感遠殊浮沈時盛意麗哀遺身藏召衛詠齊曜情多文曜壯顏無平蘇氏理往憂歲異浮惟必心華惟下微摧伯女志興榮傷患藻榮麗充端此作麗辭日思慕世異逝傾違榮感體憫悲窈河遐碩翠感生嬰漫丁冤詩風興鹿嗚懷悲哀誰游倏無一俯憂作已聲窕廣路人粲我艱是漫是何桑醫感孟宣傷感情者頹然盈體仰情者處發淑思逶其威情惟憂何艱生時盛昭業傾思永戚我流若不中容保成幽同姿歸迤頎蕤悲苦懷思苦我章徽恨微玄悼嘆戚知沙馳虧離儀貲辭房秦王懷土眷舊鄉身加兼愁悴少精神遐幽曠遠離鳳麟龍昭德懷聖皇人商游桑鳩揚仇傷榮身我乎集殃衍辜何因備嘗苦辛當神飛文遺分歸賤弦西醫雙激如摧君深日潤浸愆思罪積怨其根難尋所明經殊孤乖雁為激階陰巢水悲容仁均物品育生施天地德貴平均勻專通身粲妾殊翔女楚步林燕清思發離濱漢之步飄飄離微隔喬木誰陰一感寄飾散聲應有流東桃飛泉君嘆殊心改者惑暱親聞遠離殊我同衾志精浮光離哀傷柔清廂休翔流長愁方禽伯在誠故遺舊廢故君子惟新貞微雲輝群悲春剛琴芳蘭凋茂熙陽春牆面殊意惑故新霜冰齊潔志精純望誰思想懷所親

【讀圖內詩括例】

　　依五色所分章次讀之

　　仁智至慘傷。倫匹至榆桑。人賤至聖皇。春陽至殊方。欽岑至如何。

　　已上七言。四十句。每句為一首。每首反讀之計八十首。

　　詩風至表玄。人賢至凋松。光顏至虎龍。日往至寄傾。

　　已上五言。十六句。以每句反讀之成三十二首。

　　周南至相追 年時至無差 讒佞至未形 牽辜至伯禽

　　已上四言。二十四首。作兩句分讀。就成一篇。

　　寧顏至勞形 懷憂至何冤 念是至如何 悼思至者誰 詩情至終始

　　已上四言。前四首以每句反讀。后一首每句反讀。成十首。

　　嗟嘆至為榮 凶頑至為基 游西至摧傷 神明至雁歸

　　已上三言十二首。反讀成二十四首。

　　佞因至舊新 南鄭至遺身 舊間至佞臣 遠哀至南音

　　已上七言。凡起頭退一字反讀之成四首。

　　廂挑至基津 嗟中至春親 春哀至嗟仁 基自至廂琴

　　已上七言。自角退一字斜讀之成四首。

【再敘】

　　迴文詩圖。古無悉通者。予因究璇璣之義。如日星之左右行天。故布為經緯。由中旋外。以旁循四旁。

　　于其交會。皆契韻句。巡還反覆。窈窕縱橫。各能妙暢。又原五采相宣之說。傅色以開其篇章。其在經緯者。始於璣蘇詩始四字。其在節會者。右旋而出。隨其所至。各成章什。外經則始於仁真。至於音深。中經自欽深至於身殷。內經自詩情至於終始。皆循方迴文者也。四角之方。如仁、真、欽、心四韻。成章而迴文者也。至其經緯之圖者。隨色自分。則外之四角。窈窕成文。而文皆六言也。四旁者相對成文。而文皆六言也。及交手成文。而文皆四言也。在中之四角者。一例橫讀而四言。在中之四旁者。隨向橫讀而五言。惟璇圖平氏四字不入章句。觀其宛轉反覆。皆才思精深融徹。如契自然。蓋騷人才子所難。豈必女工之尤哉。詩編載馳。史美班扇。才女專靜。用志不分。雖皆擅名。此為精贍者也。聊隨分篇掇其一隅。以為三隅之反。代久傳訛。頗有誤字。亦輒證改一二。其他缺謬。不欲以意足之。雖未能盡達玄思。抑庶幾不為滯塞雲。

【經緯】〖始於璣蘇詩始四字。〗

　　璣明別改知識深。峨嵯峻嚴幽岑欽。所感想忘荒淫心。堂空惟思詠和音。詩興感遠殊浮沈。華英醫曜潛陽林。羅網經涯重淵深。峨嵯峻嚴幽岑欽。

　　蘇作興感昭恨神。辜罪天離間舊新。霜冰齊潔志清純。望誰思想懷所親。

【外經】

　　仁智懷德聖虞唐。真妙顯華重雲章。臣賢惟聖配英皇。倫匹離飄浮江湘。

　　傷慘懷慕增憂心。堂空惟思詠和音。藏摧悲聲發曲秦。商弦激楚流清琴。

【中經】

　　欽岑幽嚴峻嵯峨。深淵重涯經網羅。林陽潛曜翳英華。沈浮異游頹流沙。

　　何如將情纏憂殷。多患生艱惟苦身。加兼愁悴少精神。遐幽曠遠離鳳麟。

【內經】

　　詩情明顯。怨義興理。辭麗作此。端無終始。

　　始終無端。此作麗辭。理興義怨。顯明情詩。

【四角之方】

　　仁智懷德聖虞唐。真志篤終誓穹蒼。欽所感想忘淫荒。心憂增慕懷慘傷。

【四角之間窈窕成文】

　　嗟嘆懷所離經。遐曠路傷中情。家無君房幃清。華飾容朗鏡明。

【四角在中者一例橫讀】

　　念是咎愆。誰與獨居。賤女懷嘆。鄙賤何如。

　　愆咎是念。誰與獨居。嘆懷女賤。鄙賤何如。

【四旁相對成文皆六言】

　　讒人作亂闈庭。奸凶害我忠貞。禍原膚受難明。所恃滋極驕盈。

【四旁相向橫讀而成五言】

　　寒歲識凋松。真物知終始。顏衰改華容。仁賢別行士。

　　士行別賢仁。容華改衰顏。終始知物真。松凋識歲寒。

【交手成文文皆四言】

　　讒佞奸凶。豁我忠貞。禍因所恃。滋極驕盈。

【用色分章】〖止舉一隅。餘皆仿此。〗

【橫用色】

　　嗟嘆懷所離經。遐曠路傷中情。

　　家無君房幃清。華飾容朗鏡明。

　　葩紛光珠耀英。多思感誰為榮。

　　周風興自后妃。楚樊厲節中闈。

　　長嘆不能奮飛。雙發歌我兗衣。

　　華觀冶容為誰。宮羽同聲相追。

【已上依此順讀成章】

【直用色】

　　庭闈亂作人。明難受膚原。

　　榮苟不義姬。城傾在戒后。



　　熒猶炎盛興。形未在謹深。

【已上作兩句各添下字倒讀成章】

　　恩感顏寧。孜孜傷情。時在君側。夢想勞形。龍旂容衣。虎凋飾綉。

【橫用黃色】

　　奸佞讒人。作亂闈庭。所因禍原。膚受難明。

　　右舉此為例。餘可悉通。元佑三年九月。工部何公過麹院。見仆書幾有此。驚曰：昨日于屯田陳侯所。觀書唐真本圖。宜皆可求一見。果得出示。凡六幅。右三為若蘭所居重樓復屋。戶牖間各作著思、練習絲、識錦、遣使處。左三幅為竇滔歸第。外為車馬相迎。次女妓坐大氍毹。合樂其間。樓閣對飲處。圖中近上作遠水紅橋。竇臨高列騎擁旌旄以望。橋之西。氈車從數騎排引。見滔盛禮迎蘇。圖中近下左書武後序。右寫詩圖。徐視果有淡色。分其篇章。正與此同。乃知人心不甚相遠。而尤可怪矣。青、紅、綠、旋所之方。皆不之差。蓋理之所在。陰陽五行色味。莫不相假。況情識之運。宜自冥合也。元豐四年四月。趙郡李公麟伯時再題。

【又五色讀法】〖《詩紀》雲。見武功縣誌。〗

　　四圍縱橫。初行、八行、十五、廿二、廿九行及仁嗟斜至春親廊。琴斜至基津。以朱畫其形如圖。按讀法。此色凡九圖。餘四色。色各一圖。共字六百二十五。計詩三千七百五十二首。四隅嗟情至英多。游桑至長愁。神飛至悲春。凶慈至持從。從橫皆六字。以墨畫。正面妃闈至蕤悲。移陂至貲辭。縱六字。橫十三字。庭闈至防萌。身我至惟新。縱十三字。橫六字。以青畫。

　　中方正面。龍旂至麗充。衰情至暮世。縱四字。橫五字。兩旁寒歲至行士。詩風至微玄。縱五字。橫四字。以紫畫。

　　中方四隅。思情至側夢。嬰漫至若我。愆居至賤鄙。懷悲至戚知。縱橫皆四字。又中縱各五字。詩情至顯怨。端比至麗辭。橫各五字。詩始至無端。怨義至理辭。空中心圖始平蘇氏詩九字。以黃畫。（○詩類蒼九十六。《詩紀》三十八。）

　　無名氏〈四章。《詩紀》作蠶業詩。〉

【詩】

　　〖《華陽國志》曰：其民質直好義。土風敦厚。有先民之流。故其《詩》曰：〗

　　川崖惟平。其稼多黍。旨酒嘉穀。可以養父。野惟阜丘。彼稷多有。嘉穀旨酒。可以養母。

　　惟月孟春。獺祭彼崖。永言孝思。享祀孔嘉。彼黍既潔。彼儀既澤。蒸命良辰。祖考來格。日月明明。亦惟其史。誰能長生。不朽難獲。

　　惟德實實。富貴何常。我思古人。令問令望。（○《華陽國志》巴志。）

【雲中詩】

　　〖《晉書》曰：時有人為雲中詩以指斥朝廷曰云云。荊州謂王忱也。法護即王珣。甯即王恭。仙民即徐邈字。安道。戴逵字。〗

　　相王沈醉。輕出教命。捕賊千秋。干豫朝政。王愷守常。國寶馳競。荊州大度。散誕難名。盛德之流。法護王甯。仲堪仙民。特有言詠。東山安道。執操高抗。何不征之。以為朝匠。（○《晉書》會稽文孝王道子傳。）

晉詩卷十六

　　陶淵明

　　〈淵明。字元亮。入宋名潛。潯陽柴桑人。太尉長沙公侃之曾孫。少有高趣。親老家貧。起為州祭酒。不堪史職。躬耕自資。義熙元年。為劉裕鎮軍參軍。遷建威參軍。未幾求為彭澤令。在官八十餘日。自解歸。宋受禪。不仕。元嘉三年卒。年六十三。顏延年誄之。謚曰靖節先生。有集八卷。〉

【停雲詩】〖四章〗

　　停雲。思親友也。樽湛新醪。園列初榮。願言不從。嘆息彌襟。

　　靄靄停雲。蒙蒙時雨。八表同昏。平路伊阻。靜寄東軒。春醪獨撫。良朋悠邈。搔首延佇。

　　停雲靄靄。時雨蒙蒙。八表同昏。平陸成江。有酒有酒。閑飲東窗。願言懷人。舟車靡從。

　　東園之樹。枝條再榮。競用新好。以怡余情。人亦有言。日月於征。安得促席。說彼平生。

　　翩翩飛鳥。息我庭柯。斂翮閑止。好聲相和。豈無他人。念子實多。願言不獲。抱恨如何。（○本集。東坡先生和陶淵明詩四。《詩紀》三十四。）

【時運詩】〖四章〗

　　時運。游暮春也。春服既成。景物斯和。偶影獨游。欣慨交心。邁邁時運。穆穆良朝。襲我春服。薄言東郊。山滌餘靄。宇曖微霄。有風自南。翼彼新苗。洋洋平津。乃漱乃濯。邈邈遐景。載欣載矚。稱心而言。人亦易足。揮茲一觴。陶然自樂。

　　延目中流。悠想清沂。童冠齊業。閑詠以歸。我愛其靜。寤寐交揮。但恨殊世。邈不可追。

　　斯晨斯夕。言息其廬。花藥分列。林竹翳如。清琴橫床。濁酒半壺。黃唐莫逮。慨獨在余。（○本集。東坡先生和陶淵明詩四。《詩紀》三十四。）

【榮木詩】〖四章〗

　　榮木。念將老也。日月推遷。已復有夏。總角聞道。白首無成。

　　采采榮木。結根于茲。晨耀其華。夕已喪之。人生若寄。憔悴有時。靜言孔念。中心悵而。

　　采采榮木。于茲托根。繁華朝起。慨暮不存。貞脆由人。禍福無門。匪道曷依。匪善奚敦。

　　嗟予小子。稟茲固陋。徂年既流。業不增舊。志彼不舍。安此日富。我之懷矣。怛焉內疚。

　　先師遺訓。余豈雲墜。四十地鏡子。斯不足畏。脂我名車。策我名驥。千里雖遙。孰敢不至。（○本集。《詩紀》三十四。）

【勸農詩】〖六章〗

　　悠悠上古。厥初生民。傲然自足。抱朴含真。智巧既萌。資待靡因。誰其贍之。實賴哲人。

　　哲人伊何。時惟后稷。贍之伊何。實曰播植。舜既躬耕。禹亦稼穡。遠若周典。八政始食。熙熙令音。猗猗原陸。卉木繁榮。和風清穆。紛紛士女。趨時競逐。

　　桑婦宵興。農夫野宿。

　　氣節易過。和澤難久。冀缺攜儷。沮溺結耦。相彼賢達。猶勤壟畝。矧伊眾庶。曳裾拱手。

　　民生在勤。勤則不匱。宴安自逸。歲暮奚冀。擔石不儲。饑寒交至。顧余儔列。能不懷愧。

　　孔耽道德。樊須是鄙。董樂琴書。田園弗履。若能超然。投變高軌。敢不斂衽。敬贊德美。（○本集。東坡先生和陶淵明詩四。《詩紀》三十四。）

【命子詩】〖十章〗

　　悠悠我祖。爰自陶唐。邈為虞賓。歷世重光。《御覽》勤夏。豕韋翼商。穆穆司徒。厥族以昌。

　　紛紛戰國。漠漠衰周。鳳隱於林。幽人在丘。逸虯繞雲。奔鯨駭流。天集有漢。眷余愍侯。

　　于赫愍侯。運當攀龍。撫劍風邁。顯茲武功。書誓山河。啟土開封。亹亹丞相。允迪前蹤。

　　常渾長源。鬱郁洪柯。群川載導。眾條載羅。時有語默。運因隆窊。在我中晉。業融長沙。

　　桓桓長沙。伊勛伊德。天子疇我。專征南國。功遂辭歸。臨寵不忒。孰謂斯心。而近可得。

　　肅矣我祖。慎終如始。直方二台。惠和千里。於穆仁考。淡焉虛止。寄跡風雲。冥茲慍喜。

　　嗟余寡陋。瞻望弗及。顧慚華鬢。負影只立。三千之罪。無後為急。我誠念哉。呱聞爾泣。

　　卜雲嘉日。占亦良時。名汝曰儼。字汝求思。溫恭朝夕。念茲在茲。尚想孔伋。庶其企而。

　　厲夜生子。遽而求火。凡百有心。奚特於我。既見其生。實欲其可。人亦有言。斯情無假。日居月諸。漸免於孩。福不虛至。禍亦易來。夙興夜寐。願爾斯才。爾之不才。亦已焉哉。（○本集。《宋書》本傳。冊府元龜八百十六。《詩紀》三十四。）

【贈長沙公】〖各本公下有族祖二字。今從陶注本。〗詩】〖四章〗

　　余于長沙公為族祖。同出大司馬。昭穆既遠。以為路人。經過潯陽。臨別贈此。

　　同源分流。人易世疏慨然寤嘆。念茲厥初。禮服遂悠。歲月徂。感彼行路。眷然躊躇。

　　於穆令族。允構斯堂。諧氣冬暄。映懷圭璋。爰采春花。載警秋霜。我曰欽哉。實宗之光。

　　伊余雲遘。在長忘同。笑言未久。逝焉西東。遙遙三湘。滔滔九江。山川阻遠。行李時通。何以寫心。貽此話言。進簣雖微。終焉為山。敬哉離人。臨路凄然。款襟或遼。音問其先。（○本集。文館詞林百五十八。《詩紀》三十四。）

【酬丁柴桑詩】

　　有客有客。爰來宦止。秉直司聰。惠于百里。餐勝如歸。聆善若始。匪惟也諧。屢有良游。載言載眺。以寫我憂。放歡一遇。既醉還休。實欣心期。方從我游。（○本集。文館詞林百五十八。《詩紀》三十四。）

【答龐參軍詩】〖六章〗

　　〖龐為衛軍參軍。從江陵使上都。過潯陽見贈。〗

　　衡門之下。有琴有書。載彈載詠。爰得我娛。豈我他好。樂是幽居。朝為灌園。夕偃蓬廬。

　　人之所寶。尚或未珍。不有同愛。雲胡以親。我求良友。實覯懷人。歡心孔洽。棟宇惟鄰。伊余懷人。欣德孜孜。我有旨酒。與汝樂之。乃陳好言。乃著新詩。一日不見。如何不思。

　　嘉游未斁。誓將離分。送爾于路。銜觴無欣。依依舊楚。邈邈西雲。之子之遠。良話曷聞。

　　昔我雲別。倉庚載鳴。今也遇之。霰雪飄零。大藩有命。作使上京。豈忘宴安。王事靡寧。

　　慘慘寒日。肅肅其風。翩彼方舟。容裔江中。勖哉征人。在始思終。敬茲良辰。以保爾躬。（○本集。東坡先生和陶淵明詩二。《詩紀》三十四。）

【歸鳥詩】〖四章〗

　　翼翼歸鳥。晨去于林。遠之八表。近憩雲岑。和風不洽。翻翮求心。顧儔相鳴。景庇清陰。

　　翼翼歸鳥。載翔載飛。雖不懷游。見林情依。遇雲頡頑。相鳴而歸。遐路誠悠。性愛無遺。

　　翼翼歸鳥。馴林徘徊。豈思天路。欣反舊棲。雖無昔侶。眾聲每諧。日夕氣清。悠然其懷。

　　翼翼歸鳥。戢羽寒條。游不曠林。宿不森標。晨風清興。好音時交。矰繳奚施。己卷安勞。（○本集。《詩紀》三十四。）

【游斜川詩】

　　辛酉正月五日。天氣澄和。風物閑美。與二三鄰曲。同游斜川。臨長流。望曾城。魴鯉躍鱗于將夕。水鷗乘和以翻飛。彼南阜者。名實舊矣。不復乃為嗟嘆。若夫曾城。傍無依接。獨秀中皋。遙想靈山。有愛嘉名。欣對不足。率共賦詩。悲日月之遂往。悼吾年之不留。各疏年紀鄉里。以記其時日。

　　開歲倏五十。吾生行歸休。念之動中懷。及辰為茲游。氣和天惟澄。班坐依遠流。弱湍馳交魴。閑谷鳴鷗。回澤散游目。緬然睇曾丘。雖微九重秀。顧瞻無匹儔。提壺接賓侶。引滿更獻酬。未知從今去。當復如此不。中觴縱遙情。忘彼千載憂。且極今朝樂。明日非所求。（○本集。東坡先生和陶淵明詩二。古今歲時雜詠三十三。《詩紀》三十四。）

【示周續之祖企謝景夷三郎時三人共】〖莫本作同。〗在城北講禮校書詩

　　〖曾本、蘇寫本、和陶本並作示周掾祖謝。焦本作示周續之祖企謝景夷。《詩紀》作示周祖謝三郎。曾本雲。一作示周續之祖企謝景夷三郎時三人共在城北講禮校書。今從之。〗

　　負阿頹檐下。終日無一欣。藥石有時閑。念我意中人。相去不尋常。道路邈何因。周生述孔業。祖謝響然臻。道喪向千載。今朝復斯聞。馬隊非講肆。校書亦已勤。老夫有所愛。思與爾為鄰。願言謝諸子。從我潁水濱。（○本集。東坡先生和陶淵明詩四。《詩紀》三十四。）

　　怨詩楚調示龐主簿鄧治中

　　天道幽且遠。鬼神茫昧然。結髮念善事。黽勉六九年。弱冠逢世阻。始室喪其偏。為火屢焚如。螟蜮恣中田。風雨縱橫至。收斂不盈廛。夏日抱長飢。寒夜無被眠。造夕思雞鳴。及晨願鳥遷。在已何怨天。離憂凄目前。吁嗟身後名。於我若浮煙。慷慨獨悲歌。鍾期信為賢。（○本集。東坡先生和陶淵明詩一。《詩紀》三十四。）

【答龐參軍詩】

　　三複來貺。欲罷不能。自爾鄰曲。冬春再交。款然良對。忽成舊游。俗諺雲。數面成親舊。況情過此者乎。人事好乖。便當語離。楊公所嘆。豈惟常悲。吾抱疾多年。不復為情過此者乎。人事好乖。便當語離。楊公所歡。豈惟常悲。吾抱疾多年。不復為文。本既不豐。復老病繼之。輒依《周禮》往複之義。且為別後相思之資。

　　相知何必舊。傾蓋定前言。有客賞我趣。每每顧林園。談諧無俗調。所說聖人篇。或有數豆酒。閑飲自歡然。我實幽居士。無復東西緣。物新人惟舊。弱毫夕所宣。情通萬裡外。形跡滯江山。君其愛體素。來會在何年。（○本集。東坡先生和陶淵明詩四。《詩紀》三十四。）

【五月旦作和載主簿詩】

　　虛舟縱逸棹。回復遂無窮。發歲始俯仰。星紀奄將中。南窗罕悴物。北林榮且豐。神萍寫時雨。晨色奏景風。既來孰不去。人理固有終。居常待其盡。曲肱豈傷沖。遷化或夷險。肆志無窊隆。即事如已高。何必升華嵩。（○本集。東坡先生和陶淵明詩四。古今歲時雜詠四十四。《詩紀》三十四。）

【和劉柴桑詩】

　　山澤久見招。胡事乃躊躇。直為親舊故。未忍言索居。良辰入奇懷。挈杖還西廬。荒途無歸人。時時見廢墟。茅茨已就治。新疇復應畲。谷風轉凄薄。春醪解飢劬。弱女雖非男。慰情良勝無。棲棲世中事。歲月共相疏。耕織稱其用。過此奚所須。去去百年外。身名同醫如。（○本集。東坡先生和陶淵明詩二。《詩紀》三十四。）

【酬劉柴桑】

　　窮居寡人用。時忘四運周。櫚庭多落頁。慨然知已秋。新葵郁北墉。嘉穟養南疇。今我不為樂。知有來歲不。命室攜童弱。良日登遠遊。（○本集。東坡先生和陶淵明詩四。《詩紀》三十四。）

【和郭主簿詩二首】

　　藹藹堂前林。中夏貯清陰。凱風因時來。回飈開我襟。息交游閑業。卧起弄書琴。園蔬有餘滋。舊谷猶儲今。營己良有極。過足非所欽。舂秫作美酒。酒熟吾自斟。弱子戲我側。學語未成音。此事真復樂。聊用忘華簪。遙遙望白雲。懷古一何深。（○本集。東坡先生和陶淵明詩二。《詩紀》三十四。）

　　和澤同三春。清涼華秋節。

　　露凝無游氛。天高風景澈。陵岑聳逸峰。遙瞻皆奇絕。芳菊開林耀。青松冠嚴列。懷此真秀姿。卓為霜下傑。銜觴念幽人。千載撫爾訣。檢素不獲。展厭厭竟良月。（○同上）

【贈送羊長史詩】

　　左軍羊長史。銜使秦川。作此與之。

　　愚生三季后。慨然念黃虞。得知千載外。正賴古人書。賢聖留餘跡。事事在中都。豈忘游心目。關河不可逾。九域甫已一。逝將理舟輿。聞君當先邁。負痾不獲俱。路若經商山。為我少躊躇。多謝綺與角。精爽今何如。紫芝誰復采。深谷久應蕪。駟馬無貰患。貧賤有交娛。清謠結心曲。人乖運見疏。擁懷累代下。言盡意不舒。（○本集。東坡先生和陶淵明詩四。《詩紀》三十四。）

【歲暮和張常侍詩】

　　市朝凄舊人。驟驥感悲泉。明旦非今日。歲暮余何言。素顏斂光潤。白髮一已繁。闊哉秦穆談。旅力豈未愆。向夕長風起。寒雲沒西山。厲厲氣遂嚴。紛紛悄鳥還。民生鮮常在。矧伊愁苦纏。屢闕清酤至。無以樂當年。窮通靡攸慮。憔悴由化遷。撫己有深懷。履運增慨然。（○本集。東坡先生和陶淵明詩二。《詩紀》三十四。）

【和胡西曹示顧賊曹詩】

　　蕤賓五月中。清朝起南颸。不駛亦不遲。飄飄吹我衣。重雲蔽白日。閑雨紛微微。流目視西園。曄曄榮紫葵。於今甚可愛。奈何當復衰。感物願及時。每恨靡所揮。悠悠待秋稼。寥落將賒遲。逸想不可淹。猖狂獨長悲。（○本集。東坡先生和陶淵明集四。《詩紀》三十四。）

【癸卯歲十二月中作與從弟敬遠詩】

　　寢跡衡門下。邈與世相絕。顧盼莫誰知。荊扉晝常。凄凄歲暮風。翳翳經日雪。傾耳無希聲。在目皓已潔。勁氣侵襟袖。簞瓢謝屢設。蕭索空宇中。了無一可悅。歷覽千載書。時時見遺烈。高操非所攀。謬得固窮節。平津苟不由。棲遲詎為拙。寄意一言外。茲契誰能別。（○本集。《詩紀》三十四。）

【與殷晉安別詩】

　　〖殷先作晉安南府長史掾。因居潯陽。後作太尉參軍。移家東下。作此以贈。〗

　　游好非少長。一遇盡殷勤。信宿酬清話。益復知為親。去歲家南里。薄作少時鄰。負杖肆游從。淹留忘宵晨。語默自殊勢。亦知當乖分。未謂事已及。興言有茲春。飄飄西來風。悠悠東去雲。山川千裡外。言笑難為因。良才不隱世。江湖多賤貧。脫有經過便。念來存故人。（○本集。東坡先生和陶淵明詩四。《詩紀》三十四。）

【于王撫軍座送客詩】〖曾本雲。一作座上。案此當是。座一作座上。〗

　　秋日凄且厲。百卉具已腓。爰以履霜節。登高餞將歸。寒氣冒山澤。游支倏無依。洲渚思綿邈。風水互乖違。瞻夕欣良燕。離言聿雲悲。晨鳥暮來還。懸車斂餘暉。逝止判殊路。旋駕悵遲遲。目送回舟遠。情隨萬化遺。（○本集。東坡先生和陶淵明詩四。《詩紀》三十四。）

【始作鎮軍參軍經曲阿】〖《文選》阿下有作字。《詩紀》同。〗詩

　　弱齡寄事外。委懷在琴書。被褐欣自得。屢空常晏如。時來苟冥會。踠轡憩通衢。投策命晨裝。暫與園田疏。眇眇孤舟逝。綿綿歸思紆。我行豈不遙。登降千里餘。目倦川途異。心念山澤居。望雲慚高鳥。臨水愧游魚。真想初在襟。誰謂形跡拘。聊且憑化遷。終返（《文選》作反。六臣本注云。五臣作及。）班生廬。（○本集。《文選》二十六。東坡先生和陶淵明詩四。《詩紀》三十四。）

【庚子歲五月中從都還阻風于規林詩二首】

　　行行循歸路。計日望舊居。一欣侍溫顏。再喜見友于。鼓棹路崎曲。指景限西隅。江山豈不險。歸子念前途。凱風負我心。戢枻守窮湖。高莽眇無界。夏木獨森疏。誰言客舟遠。近瞻百里餘。延目識南領。空歡將焉如。（○本集。《詩紀》三十四。）

　　自古嘆行役。我今始知之。山川一何曠。巽坎難與期。崩浪聒天響。長風無息時。久游戀所生。如何淹在茲。靜念園林好。人間良可辭。當年詎有幾。縱心復何疑。（○同上）

【辛丑歲七月赴假還江陵夜行塗中詩】〖《文選》作途口。《詩紀》作途口作。和陶平中下有作口號三字。〗

　　閑居三十載。遂與塵事冥。詩書敦宿好。林園無俗情。如何舍此去。遙遙至南荊。叩枻新秋月。臨流別友生。涼風起將夕。夜景湛虛明。昭昭天宇闊。皛皛川上平。懷役不遑寐。中宵尚孤征。商歌非吾事。依依在耦耕。投冠旋舊墟。不為好爵縈。養真衡茅下。庶以善自名。（○本集。《文選》二十六。《詩紀》三十四。又《類聚》二十七作赴假還江陵夜行途口作。引冥、情、生、明四韻。）

【乙巳歲三月為建威參軍使都經錢溪詩】

　　我不踐斯境。歲月好已積。晨夕看山川。事事悉如昔。微雨洗高林。清飈矯雲翮。眷彼品物存。義風都未隔。伊余何為者。勉勵從茲役。一形似有制。素襟不可易。園田日夢想。安得久離析。終懷在壑舟。諒哉宜霜柏。（○本集。東坡先生和陶淵明詩四。《詩紀》三十四。）

【詠二疏詩】

　　大象轉四時。功成者自去。借問衰周來。幾人得其趣。游目漢廷中。二疏復此舉。高嘯返舊居。長揖儲君傅。餞送傾皇朝。華軒盈道路。離別情所悲。餘榮何足顧。事勝感行人。賢哉豈常譽。厭厭閭里歡。所營非近務。促席延故老。揮觴道平素。問金終寄心。清言曉未悟。放意樂餘年。遑恤身後慮。誰雲其人亡。久而道彌著。（○本集。東坡先生和陶淵明詩一。《詩紀》三十四。）

【詠三良詩】

　　彈冠乘通津。但懼時我遺。服勤盡歲月。常恐功愈微。忠情謬獲露。遂為君所私。出則陪文輿。入必侍丹帷。箴規響已從。計議初無虧。一朝長逝后。願言同此歸。厚恩固難忘。君命安可違。臨穴岡惟疑。投義志攸希。荊棘籠高墳。黃鳥聲正悲。良人不可贖。泫然沾我衣。（○本集。東坡先生和陶淵明詩一。《詩紀》三十四。）

【詠荊軻詩】

　　燕丹善養士。志在報強嬴。招集百夫良。歲暮得荊卿。君子死知己。提劍出燕京。素驥鳴廣陌。慷慨送我行。雄髮指危冠。猛氣沖長纓。飲餞易水上。四座列群英。漸離擊悲築。宋意唱高聲。蕭蕭哀風逝。淡淡寒波生。商音更流涕。羽奏壯士驚心知去不歸。一作一雲知不歸。且有後世名。登車何時顧。飛蓋入秦庭。凌厲越萬里。逶迤過千城。圖窮事自至。豪主正怔營。惜哉劍術疏。奇功遂不成。其人雖已沒。千載有餘情。（曾本、蘇寫本、焦本雲。一作斯人久已沒。千載有深情。○本集。東坡先生和陶淵明詩一。《詩紀》三十四。）

【桃花源詩】〖並記○本集作桃花源記並詩。〗

　　晉太元中。武陵人捕魚為業。緣溪行。忘路之遠近。忽逢桃花林。夾岸數百步。中無雜樹。芳華鮮美。落英繽紛。漁人甚異之。復前行。欲窮其林。林盡水源。便得一山。山有小口。仿佛若有光。便舍船從口入。初極狹。才通人。復行數十步。豁然開朗。土地平曠。屋舍儼然。有良田美池桑竹之屬。阡陌交通。雞犬相聞。其中往來種作。男女衣著悉如外人。黃髮垂髫。並怡然自樂。見漁人。乃大驚。問所從來。具答之。便要還家。為設酒殺雞作食。村中聞有此人。咸來問訊。自雲。先世避秦時亂。率妻子邑人來此絕境。不復出焉。遂與外人間隔。問今是何世。乃不知有漢。無論魏晉。此人一一為具言所聞。皆嘆惋。餘人各復延至其家。皆出酒食。停數日。辭去。此中人語云。不足為外人道也。既出。得其船。便扶向路。處處志之。及郡下。詣太守說如此。太守即遣人隨其往。尋向所志。遂迷不復得路。南陽劉子驥。高尚士也。聞之欣然規往。未果。尋病終。后遂無問津者。

　　嬴氏亂天紀。賢者避其世。黃綺之商山。伊人亦雲逝。往跡浸復湮。來逕遂蕪廢。相命肆農耕。日入從所憩。桑竹垂餘蔭。菽稷隨時藝。春蠶收長絲。秋熟靡王稅。荒路曖交通。雞犬互鳴吠。俎豆猶古法。衣裳無新制。童孺縱行歌。斑白歡游詣。草榮識節和。木衰知風厲。雖無紀曆志。四時自成歲。怡然有餘樂。於何勞智慧。奇蹤隱五百。一朝敞神界。諄薄既異源。旋復還幽蔽。借問游方士。焉測塵囂外。願言躡輕風。高舉尋吾契。（○本集。東坡先生和陶淵明詩四。《詩紀》三十四。又《類聚》八十六引序文。）

【歸去來兮】〖焦本無兮字。〗辭】〖蘇寫本、和陶本有並序二字。〗

　　余家貧。耕植不足以自給。幼稚盈室。瓶無儲粟。生生所資。未見其術。親故多勸余為長吏。脫然有懷。求之靡途。會有四方之事。諸侯以惠愛為德。家叔以余貧苦。遂見用為小邑。於時風波未靜。心憚遠役。彭澤去家百里。公田之利。足以為酒。

　　故便求之。及少日。眷然有歸歟之情。何則。質性自然。非矯勵所得。飢凍雖切。違已交病。嘗從人事。皆口腹自役。於是悵然慷慨。深愧平生之志。猶望一稔。當斂裳宵逝。尋程氏妹喪于武昌。情在駿奔。自免去職。仲秋至冬。在官八十餘日。因事順心。命篇曰歸去來兮。乙巳歲十一月也。

　　歸雲來兮田園將蕪胡不歸。既自以心為形役。奚惆悵而獨悲。悟已往之不諫。知來者之可追。實迷途其未遠。覺悟今是而昨非。舟遙遙以輕颺。風飄飄而吹衣。問征夫以前路。恨晨光之熹微。乃瞻衡宇。載欣載奔。僮僕歡迎。稚子候門。三逕就荒。松菊猶存。攜幼入室。有酒盈樽。引壺觴以自酌。眄庭柯以怡顏。倚南窗以寄傲。審容膝之易安。園日涉以成趣。門雖設而常關。策扶老以流憩。時矯首而遐觀。雲無心以出岫。鳥倦飛而積壓還。景翳翳以將入。撫孤松而盤桓。歸去來兮。請息交以絕游。世與我而相遺。復駕言兮焉求。悅親戚之情話。樂琴書以消憂。農人告余以春及。將有事于西疇。或命巾車。或棹孤舟。既窈窕以尋壑。亦崎嶇而經丘。木欣欣以向榮。泉涓涓而始流。善萬物之得時。感吾生之行休。已矣乎。寓形宇內復幾時。曷不委心任去留。胡為乎遑遑兮欲何之。富貴非吾願。帝鄉不可期。懷良辰以孤往。或植杖而耘耔。登東皋以舒嘯。臨清流而賦詩。聊乘化以歸盡。樂夫天命復奚疑。（曾本雲。一作為。○本集。《文選》四十五。《宋書》陶潛傳。《晉書》潛傳。南史陶潛傳。又《文選》三十一雜體詩注引一句。）

晉詩卷十七

　　陶淵明

【形影神詩三首】〖逯案。實為三章。〗

　　貴賤賢愚。莫不營營以惜生。斯甚惑焉。故極陳形影之苦。言神辨自然以釋之。好事君子。共取其心焉。

【形贈影】

　　天地長不沒。山川無改時。草木得常理。霜露榮悴之。謂人最靈智。獨復不如茲。適見在世中。奄去靡歸期。奚覺無一人。親識豈相思。但餘平生物。舉目情凄洏。我無騰化術。必爾不復疑。願君取君言。得酒莫苟辭。

【影答形】

　　存生不可言。衛生每苦拙。誠願游昆華。邈然茲道絕。與子相遇來。未嘗異悲悅。憩蔭若暫乖。止日終不別。此同既難常。黯爾俱時滅。身沒名亦盡。念之五情熱。立善有遺愛。胡可不自竭。酒雲能消憂。方此詎不劣。

【神釋】

　　大鈞無私力。萬物自森著。人為三才中。豈不以我故。與君雖異物。生而相依附。結托既喜同。安得不相語。三皇大聖人。今復在何處。彭祖愛永年。欲留不得住。老少同一死。賢遇無複數。日醉或能忘。將非促齡具。立善常所欣。誰當為汝譽。甚念傷吾生。正宜委運去。縱浪大化中。不喜亦不懼。應盡便須盡。無復獨多慮。（○本集。東坡先生和陶淵明詩二。《詩紀》三十五。）

【九日閑居】

　　餘閒居愛重九之名。秋菊盈園。而持醪靡由。空服九華。寄懷于言。

　　世短意恆多。斯人樂久生。日月依辰至。舉俗愛其名。露凄暄風息。氣澈天象明。往燕無遺影。來雁有餘聲。酒能祛百慮。菊為制頹齡。如何蓬廬士。空視時運傾。塵爵恥虛罍。寒華徒自榮。斂襟獨閑謠。緬焉起深情。棲遲固多娛。淹留豈無成。（○本集。東坡先生和陶淵明詩二。古今樂時雜詠三十三。《詩紀》三十五。）

【歸園田居詩五首】

　　少無適俗韻。性本愛丘山。誤落塵網中。一去三十年。羈鳥戀舊林。池魚思故淵。開荒南野際。守拙歸園田。方宅十餘畝。草屋八九間。榆柳蔭后檐。桃李羅堂前。曖曖遠人村。依依墟里煙。狗吠深巷中。雞鳴桑樹巔。戶庭無塵雜。虛室有餘閑。久在樊籠里。復得返自然。（○本集。東坡先生和陶淵明詩一。《詩紀》三十五。又《類聚》六十五作雜詩。引田、間、前三韻。）

　　野外罕人事。窮巷寡輪鞅。白日掩荊扉。虛室絕塵想。時復墟里人。披草共來往。想見無雜言。但道桑麻長。桑麻日已長。我土日已廣。常恐霜霰至。零落同草莽。（○本集。東坡先生和陶淵明詩一。《詩紀》三十五。）

　　種豆南山下。草盛豆苗稀。晨興理荒穢。帶月荷鋤歸。道狹草木（和陶本作不。）長。夕露沾我衣。衣沾不足惜。但使願無違。（○同上）

　　久去山澤游。浪莽林野娛。試攜子侄輩。披榛步荒墟。徘徊丘壠間。依依昔人居。井灶有遺處。桑竹殘朽株。借問采薪者。此人皆焉如。薪者向我言。死沒無復餘。一世異朝市。此語真不虛。人生似幻化。終當歸空無。（○同上）

　　悵恨獨策還。崎嶇歷榛曲。山澗清且淺。遇以濯吾足。漉我新熟酒。只雞招近局。日入室中暗。荊薪代明燭。歡來苦夕短。已復至天旭。（○同上）

【乞食詩】

　　飢來驅我去。不知竟何之。行行至斯里。叩門拙言辭。主人解余意。遺贈豈虛來。談諧終日夕。

　　和陶本作久。觴至輒傾杯。情欣新知歡。言詠遂賦詩。感子漂母惠。愧我非韓才。銜戢知何謝。冥報以相貽。（○本集。東坡先生和陶淵明詩四。《詩紀》三十五。）

【諸人共游周家墓柏下詩】

　　今日天氣佳。清吹與鳴彈。感彼柏下人。安得不為歡。清歌散新聲。綠酒開芳顏。示知明日事。余襟良已殫。（○本集。東坡先生和陶淵明詩四。《詩紀》三十五。）

【連雨得飲詩】〖曾本雲。一作連雨人絕獨飲。〗

　　運生會歸心。終古為之然。世界有松喬。於今定何間。故老贈送余酒。乃言飲得仙。試酌百情遠。重觴忽忘天。天豈去此哉。任真無所先。雲鶴有奇翼。八表須臾還。自我抱茲獨。黽勉四十年。形骸久已化。心在復何言。（○本集。東坡先生和陶淵明詩四。《詩紀》三十四。）

【移居詩二首】

　　昔欲居南村。非為卜其宅。聞多素心人。樂與數晨夕。懷此（曾本雲。一作茲。）頗有年。今日從茲役。弊

　　廬何必廣。取足蔽床席。鄰曲時時來。抗言談在昔。奇文共欣賞。疑義相與析。（曾本雲。一作斥。○本集。東坡先生和陶淵明集二。《詩紀》三十五。）

　　春秋多佳日。登高賦新詩。過門更相呼。有酒斟酌之。農務各自歸。閑暇輒相思。相思則披衣。言笑無厭時。此理將不勝。無為忽去茲。衣食當須紀。力耕不吾欺。（○同上）

【癸卯歲始春懷古田舍詩二首】

　　在昔聞南畝。當年竟未踐。屢空既有人。春興豈自免。夙晨裝吾駕。啟途情已緬。鳥弄歡新節。泠風送餘善。寒草被荒蹊。地為罕人遠。是以植杖翁。悠然不復返。即理愧通識。所保詎乃淺。（○本集。東坡先生和陶淵明詩四。《詩紀》三十五。）

　　先師有遺訓。憂道不憂貧。瞻望邈難逮。轉欲患長勤。秉耒歡時務。解顏勸農人。平疇交遠風。良苗亦懷新。雖未量幾功。即事多所欣。耕種有時息。行者無問津。日入相與歸。壺漿勞近鄰。長吟掩柴門。聊為隴畝民。（曾本雲。一作人。○同上）

【還舊居詩】

　　疇昔家上京。六載去還歸。今日始復來。惻愴多所悲。阡陌不移舊。邑屋或時非。履歷周故居。鄰老罕復遺。步步尋往跡。有處特依依。流幻百年中。寒暑日相推。常恐大化盡。氣力不及衰。撥置且莫念。一觴聊可揮。（○本集。東坡先生和陶淵明詩四。《詩紀》三十五。）

【戊申歲六月中遇火詩】

　　草廬寄窮巷。甘以辭華軒。正夏長風急。林室頓燒燔。一宅無遺宇。舫舟蔭門前。迢迢新秋夕。亭亭月將圓。果菜始復生。驚鳥尚未還。中宵佇遙念。一盼周九天。總發抱孤介。奄出四十年。形跡憑化往。靈府長獨閑。貞剛自有質。玉石乃非堅。仰想東戶時。餘糧宿中田。鼓腹無所思。朝起暮歸眠。既已不遇茲。且遂灌西園。（○本集。《詩紀》三十五。）

【己酉歲九月九日】〖歲時雜詠日下有作字。〗詩

　　靡靡秋已夕。凄凄風露交。蔓草不復榮。園本空自凋。清氣澄餘滓。杳蟬無留響。業雁鳴雲霄。萬化相尋繹。人生豈不勞。從古皆有沒。念之中心焦。何以稱我情。濁酒且自陶。千載非所知。聊以永今朝。（○本集。古今歲時雜詠三十三。《詩紀》三十五。）

【庚戌歲九月中於西田獲早稻詩】

　　人生歸有道。衣食固其端。孰是都不營。而以求自安。開春理常業。歲功聊可觀。晨出肆微勤。日入負禾還。山中饒霜露。風氣亦先寒。田家豈不苦。弗獲辭此難。四體誠乃疲。庶無異患干。盥濯息檐下。斗酒散襟顏。遙遙沮溺心。千載乃相關。但願長如此。躬耕非所嘆。（○本集。東坡先生和陶淵明集四。《詩紀》三十五。）

【丙辰歲八月中於下潠田舍獲詩】〖《詩紀》雲。溯。蘇困切。〗

　　貧居依稼穡。戮力東林隈。不言春作苦。常恐負所懷。司田眷有秋。寄聲與我諧。飢者歡初飽。束帶候鳴雞。揚楫越平湖。泛隨清壑回。鬱郁荒山裡。猿聲閑且哀。悲風愛靜夜。林鳥喜晨開。日余作此來。三四星火頹。姿年逝已老。其事未雲乖。遙謝荷條翁。聊得從君棲。（焦本作棲。○本集。東坡先生和陶淵明詩四。《詩紀》三十五。）

【飲酒詩二十首】

　　餘閒居寡歡。兼比夜已長。偶有名酒。無夕不飲。顧影獨盡。忽焉復醉。既醉之後。輒題數句自娛。紙墨遂多。辭無詮次。聊命故人書之。以為歡笑爾。（和陶本作耳。《類聚》作也。○本集。東坡先生和陶淵明詩一。《詩紀》三十五。又《類聚》七十二引既醉以後數句。）

　　衰榮無定在。彼此更共之。邵生瓜田中。寧似東陵時。寒暑有代謝。人道每如茲。達人解其會。逝將不復疑。忽與一觴酒。日夕歡相持。（曾本雲。一作自持。又作相遲。和陶本作相歡持。○本集。東坡先生和陶淵明詩四。《詩紀》三十五。）

　　積善雲有報。夷叔在西山。善惡苟不應。何事空立言。九十行帶索。饑寒況當年。不賴固窮節。百世當誰傳。（○同上）

　　道喪向千載。人人惜其情。有酒不肯飲。但顧世間名。所以貴我身。豈不在一生。一生復能幾。倏如流電驚。鼎鼎百年內。持此欲何成。（○同上）

　　棲棲失群鳥。日暮猶獨飛。徘徊無定止。夜夜聲轉悲。厲響思清晨。遠去何所依。因值孤生松。斂翮遙來歸。勁風無榮木。此蔭獨不衰。托身已得所。千載不相違。（○本集。東坡先生和陶淵明詩一。北窗炙輠錄上。《詩紀》三十五。）

　　結廬在人境。而無車馬喧。問君何能爾。心遠地自偏。採菊東籬下。悠然見南山。山氣日夕佳。飛鳥相與還。此還有其意。欲辨已忘言。（○本集。《文選》三十。東坡先生和陶淵明詩一。北窗炙輠錄上。《詩紀》三十五。又《類聚》六十五作雜詩。引喧、偏、山三韻。）

　　行止千萬端。誰知非與是。是非苟相形。雷同共譽毀。三季多此事。達士似不爾。咄咄俗中愚。且當從黃綺。（本集。東坡先生和陶淵明詩四。《詩紀》三十五。）

　　秋菊有佳色。裛露掇其英。泛此忘憂物。遠我遺世情。一觴雖獨進。杯盡壺自傾。日入群動息。歸鳥趨林鳴。嘯傲東軒下。聊復得此生。（○本集。《文選》三十。東坡先生和陶淵明詩四。《詩紀》三十五。又《類聚》六十五作雜詩。引英、情二韻。）

　　青松在東園。眾草沒其姿。凝霜殄異類。卓然見高枝。連林人不覺。獨樹眾乃奇。吾生夢幻間。何事紲塵羈。（曾本作羈。注。一作羈。蘇寫本作羈。○本集。東坡先生和陶淵明詩一。《詩紀》三十五。又歲華紀麗三無題。引奇、枝二韻。）

　　清晨聞叩門。倒裳往自開。問子為誰歟。田父有好懷。壺漿遠見候。疑我與時乖。襤縷茅檐下。未足為高棲。一世皆尚同。願君汩其泥。深感父老言。稟氣寡諧。紆轡誠可學。違己詎非迷。且共歡此飲。吾駕不可回。（○本集。東坡先生和陶淵明詩一。《詩紀》三十五。）

　　在昔曾遠遊。直至東海隅。道路回且長。風波阻中途。此行誰使然。似為飢所驅。傾身營一飽。少許便有餘。恐此非名計。息駕歸閑居。（○同上）

　　顏生稱為仁。榮公言有道。屢空不獲年。長飢至於老。雖留身後名。一生亦枯槁。死去何所知。稱心固為好。客養千金軀。臨化消其寶。裸葬何必惡。人當解意表。（蘇寫本雲。一作其表。曾本作其表。注。一作意表。○同上）

　　長公曾一仕。壯節忽失時。杜門不復出。終身與世辭。仲理歸大澤。高風始在茲。一往便當已。何為復狐疑。去去當奚道。世俗久相欺。擺落悠悠談。請從余所之。（○同上）

　　有客常同止。趣舍邈異境。一士長獨醉。一夫終年醒。醒醉還相笑。發言各不領。規規一何愚。兀傲差若穎。寄言酣中客。日沒燭當炳。（焦本雲。宋本作獨何炳。一作燭當秉。非。曾本作獨何炳。注。一作當秉。又作燭當炳。蘇寫本作可炳。注。一作何炳。《詩紀》雲。一作秉。○本集。東坡先生和陶淵明詩一。《詩紀》三十五。又《類聚》七十二引景、醒、領三韻。）

　　故人賞我趣。挈壺相與至。班荊坐松下。數斟已復醉。父老雜亂言。觴酌失行次。不覺知有我。安知物為貴。悠悠迷所留。酒中有深味。（和陶本作固多味。曾本、蘇寫本雲。一作固多味。○本集。東坡先生和陶淵明詩一。《詩紀》三十五。）

　　貧居乏人工。灌木荒余宅。班班有翔鳥。寂寂無行跡。宇宙一何悠。人生少至百。歲月相催逼。鬢邊早已白。若不委窮達。素抱深可惜。（○同上）

　　少年罕人事。游好在六經。行和向不惑。淹留遂無成。竟抱固窮節。饑寒飽所更。弊廬交悲風。荒草沒前庭。披褐守長夜。晨雞不肯鳴。孟公不在茲。終以翳吾情。（○同上）

　　幽蘭生前庭。含薰待清風。清風脫然至。見別蕭區中。行行失故路。任道或能通。覺悟當念還。鳥盡廢良弓。（○同上）

　　子雲性嗜酒。家貧無由得。時賴好事人。載醪祛所惑。觴來為之盡。是諮無不塞。有時不肯言。豈不在伐國。仁者用其心。何嘗失顯默。（○同上）

　　疇昔苦長飢。投耒去學仕。將養不得節。凍餒固纏己。是時向立年。志意多所恥。遂盡介然分。終死歸田裡。冉冉星氣流。亭亭復一紀。世路廓悠悠。楊朱所以止。雖無揮金事。濁酒聊可恃。（○本集。東坡先生和陶淵明詩一。《詩紀》三十五。又《文選》三十一雜體詩注引恃一韻。）

　　羲農去我久。舉世少復真。汲汲魯中叟。彌縫使其淳。鳳鳥雖不至。禮樂暫得新。洙泗輟微響。漂流逮狂秦。詩書復何罪。一朝成灰塵。區區諸老翁。為事誠殷勤。如何絕世下。六籍無一親。終日馳車走。不見所問津。若復不快飲。空負頭上巾。但恨多謬誤。君當恕醉人。（○本集。東坡先生和陶淵明詩一。《詩紀》三十五。）

【止酒】

　　居止次城邑。逍遙自閑止。坐止高蔭下。步止篳門裡。好味止園葵。大歡止稚子。平生不止酒。止酒情無喜。暮止不安寢。晨止不能起。日日欲止之。營衛止不理。徒知止不樂。未知止利己。始覺止為善。今朝真止矣。從此一止去。將止扶桑涘。清顏止宿容。奚止千萬祀。（○本集。東坡先生和陶淵明詩三。《詩紀》三十五。）

【述酒詩】〖儀狄造。杜康潤色之。○以上小注。焦本、《詩紀》無。〗

　　重離照南陸。鳴鳥聲相聞。秋草雖未黃。融風久已分。素礫皛修渚。南嶽無餘雲。豫章抗高門。重華固靈墳。流淚抱中嘆。傾耳聽司晨。神州獻嘉粟。西靈為我馴。諸梁董師旅。芊勝喪其身。山陽歸下國。成名猶不勤。卜生善斯牧。安樂不為君。平生去舊京。峽中納遺薰。雙陽甫雲育。三趾顯奇文。王子愛清吹。日中翔河汾。朱公練九齒。閑居離世紛。峨峨西領內。偃息常所親。天容自永固。彭殤非等倫。（○本集。《詩紀》三十五。）

【責子詩】

　　〖曾本、蘇寫本題下有注云。舒儼、宣俟、雍份、端佚、通佟。凡五人。舒、宣、雍、端、通皆小名。《詩紀》同。又曾本注。俟。一作俁。一作俗。蘇寫本雲。俟。一作俁。〗

　　白髮被兩鬢。肌膚不復實。雖有五男兒。總不好紙筆。阿舒已二八。懶惰故無匹。阿宣行志學。而不好文術。雍端年十三。不識六與七。通子垂九齡。但覓梨與栗。天運苟如此。且進杯中物。（○本集。《詩紀》三十五。）

【有會而作詩】

　　舊谷既沒。新谷未登。頗為老農。而值年災。日月尚悠。為患未已。登歲之功。既不可希。朝夕所資。煙火裁通。旬日已來。始念飢乏。歲雲夕矣。慨然永懷。今我不述。後生何聞哉。

　　弱年逢家乏。老至更長飢。菽麥實所羡。孰敢慕甘肥。惄如亞九飯。當暑厭寒衣。歲月將欲暮。如何辛苦悲。常善粥者心。深恨蒙袂非。嗟來何足吝。徒沒空自遺。斯濫豈攸志。固窮夙所歸。餒也已矣夫。在昔余多師。（○本集。《詩紀》三十五。）

【蠟日】

　　風雲送餘運。無妨時已和。梅柳夾門植。一條有佳花。我唱爾言得。酒中適何多。未能明多少。章山有奇歌。（○本集。《詩紀》三十五。）

【擬古詩九首】

　　榮榮窗下蘭。密密堂前柳。初與君別時。不謂行當久。出門萬里客。中道逢嘉友。未言心先醉。不在接杯酒。蘭枯柳亦衰。遂令此言負。多謝諸少年。相知不中厚。意氣傾人命。離隔復何有。（○本集。東坡先生和陶淵明詩三。《詩紀》三十五。）

　　辭家夙嚴駕。當往志無終。問君今何行。非商復非戎。聞有田子泰。節義為士雄。斯人久已死。鄉里習其風。生有高世名。既沒傳無窮。不學狂馳子。直在百年中。（○同上）

　　仲春遘時雨。始雷發東隅。眾蟄各潛駭。草木從橫舒。翩翩新來燕。雙雙入我廬。先巢故尚在。相將還舊居。自從分別來。門庭日荒蕪。我心固匪石。君情定何如。（○本集。東坡先生和陶淵明詩三。《詩紀》三十五。又歲華紀麗二引隅一韻。）

　　迢迢百尺樓。分明望四荒。暮作歸雲宅。朝為飛鳥堂。山河滿目中。平原獨茫茫。古時功名士。慷慨爭此場。一旦百歲后。相與還北邙。松柏為人伐。高墳互低昂。頹基無遺主。遊魂在何方。榮華誠足貴。亦復可憐傷。（○本集。東坡先生和陶淵明詩三。《詩紀》三十五。）

　　東方有一士。被服常不完。三旬九遇食。十年著一冠。辛苦無此比。常有好容顏。我欲觀其人。晨去越河關。青松夾路生。白雲宿檐端。知我故來意。取琴為我彈。上弦驚別鶴。下弦操孤鸞。願留就君住。從今至歲寒。（○同上）

　　蒼蒼谷中樹。冬夏常如茲。年年見霜雪。誰謂不知時。厭聞世上語。結友到臨淄。

　　稷下多談士。指彼決吾疑。裝束既有日。已與家人辭。行行停出門。還坐更自思。不怨道里長。但畏人我欺。萬一不合意。永為世笑之。伊懷難具道。為君作此詩。（○同上）

　　日暮天無雲。春風扇微和。佳人美清夜。達曙酣且歌。歌竟長嘆息。特此感人多。皎皎雲間月。灼灼葉中華。豈無一時好。不久當如何。（○本集。《文選》三十。玉台新詠三。東坡先生和陶淵明詩三。《詩紀》三十五。）

　　少時壯且厲。撫劍獨行游。誰言行游近。張掖至幽州。飢食首陽薇。渴飲易水流。不見相知人。惟見古時丘。路邊兩高墳。伯牙與莊周。此士難再得。吾行欲何求。（○本集。東坡先生和陶淵明詩三。《詩紀》三十五。）

　　種桑長江邊。三年望當采。枝條始欲茂。忽值山河改。柯葉自摧折。根株浮滄海。春蠶既無食。寒衣欲誰待。本不植高原。今日復何悔。（○同上）

【雜詩十二首】

　　人生無根蒂。飄如陌上塵。分散逐風轉。此已非常身。落地為兄弟。何必骨肉親。得歡當作樂。斗酒聚比鄰。盛年不重來。一日難再晨。及時當勉勵。歲月不待人。（○本集。東坡先生和陶淵明詩三。《詩紀》三十五。）

　　白日淪西河。素月出東嶺。遙遙萬里暉。蕩蕩空中景。風來入房戶。夜中枕席冷。氣變悟時易。不眠知夕永。欲當無予和。揮杯勸孤影。日月擲人去。有志不獲騁。念此懷悲凄。終曉不能靜。（○同上）

　　榮華難久居。盛衰不可量。昔為三春蕖。今作秋蓮房。嚴霜結野草。枯悴示遽央。日月有環周。我去不再陽。眷眷往昔時。憶此斷人腸。（○同上）

　　丈夫志四海。我願不知老。親戚共一處。子孫還相保。觴弦肆朝日。樽中酒不燥。緩帶心起晚眠常早。孰若當世士。冰炭滿懷抱。百年歸丘壟。用此空名道。（○同上）

　　憶我少壯時。無樂自欣豫。猛志逸四海。騫翮思遠翥。荏苒歲月頹。此心稍已去。值歡無復娛。每每多憂慮。氣力漸衰損。轉覺悟日不如。壑舟無須臾。引我不得住。前途當幾許。未知止泊處。古人惜寸陰。念此使人懼。（○同上）

　　昔聞長者言。掩耳每不喜。砂何五十年。忽已親此事。求我盛年歡。一毫無復意。去去轉欲遠。此生豈再值。傾家持作樂。竟此歲月駛。有子不留金。何用身後置。（蘇寫本雲。宋本作事。曾本雲。一作事。○同上）

　　日月不肯遲。四時相催迫。寒風拂枯條。落頁掩長陌。弱質與運頹。玄鬢早已白。素標插人頭。前途漸就窄。家為逆旅舍。我如當去客。去去欲何之。南山有舊宅。（○同上）

　　代耕本非望。所業在田桑。躬親未曾替。寒餒常糟糠。豈期過滿腹。但願飽粳糧。御冬足大布。粗絺以應陽。正爾不能得。哀哉亦可傷。人皆盡獲宜。拙生失其方。理也可奈何。且為陶一觴。（○同上）

　　遙遙從羈役。一心處兩端。掩淚泛東逝。順流追時遷。日沒星與昴。勢翳西山巔。蕭條隔天涯。惆悵念常餐。慷慨思南歸。路遐無由緣。關梁難虧替。絕音寄斯篇。（○同上）

　　閑居執盪志。時駛不可稽。驅役無停息。軒裳逝東崖。泛舟擬董司。寒氣激我懷。歲月有常御。我來淹已彌。慷慨憶綢繆。此情久已離。荏苒經十載。暫為人所羈。庭宇翳餘木。倏忽日月虧。（○同上）

　　我行未雲遠。回顧慘同涼。春燕應節起。高飛拂塵梁。邊悲無所。代謝歸北鄉。離鵾鳴清池。涉暑經秋霜。愁人難為辭。遙遙春夜長。（○同上）

　　裊裊松標崖。婉孌柔童子。年始三五間。喬柯何可倚。養色含精氣。粲然有心理。（《詩紀》注。和陶本無此篇。○同上）

【詠貧士詩七首】

　　萬族各有托。孤雲獨無依。曖曖空中滅。何時見餘暉。朝霞開宿霧。眾鳥相與飛。遲遲出林翮。未夕復來歸。量力守故轍。豈不寒與飢。知音苟不存。已矣何所悲。（曾本、蘇寫本雲。一作當告誰。○本集。《文選》三十。東坡先生和陶淵明詩二。《詩紀》三十五。又《初學記》十八引依、暉二韻。）

　　凄厲歲雲暮。擁褐曝前軒。南圃無遺秀。枯條盈北園。傾壺絕餘瀝。窺灶不見煙。詩書塞座外。日昃不遑研。閑居非陳厄。竅有慍見言。何以慰吾懷。賴古多此賢。（○本集。東坡先生和陶淵明詩二。《詩紀》三十五。又《初學記》十八引軒、園、煙還四韻。）

　　榮叟老帶索。欣然方彈琴。原生納決履。清歌暢商音。重華去我久。貧士世相尋。弊襟不掩肘。藜羹常乏斟。豈忘襲輕裘。苟得非所欽。賜也徒能辨。乃不見吾心。（○本集。

　　東坡先生和陶淵明詩二。《詩紀》三十五。又《初學記》十八引琴、音、斟、欽四韻。）

　　安貧守賤者。自古有黔婁。好爵吾不縈。厚饋吾不酬。一旦壽命盡。蔽復仍不周。豈不知其極。非道故無憂。從來將千載。未復見斯儔。朝與仁義生。夕死復何求。（○本集。東坡先生和陶淵明詩二。《詩紀》三十五。又《類聚》三十五引婁、酬、周、憂四韻。）

　　袁安困積雪。邈然不可干。阮公見錢入。即日棄其官。芻藁有常溫。采莒足朝餐。豈不實辛苦。所懼非饑寒。貧富常交戰。道勝無戚顏。至德冠邦閭。清節映西關。（○本集。東坡先生和陶淵明詩二。《詩紀》三十五。）

　　仲蔚愛窮居。繞宅生蒿蓬。翳然絕交游。賦詩頗能工。舉世無知者。止有一劉龔。此士胡獨然。實由罕所同。介焉安其業。所樂非窮通。人事固以拙。聊得長相從。（○本集。東坡先生和陶淵明詩二。《詩紀》三十五。又《初學記》十八引蓬、工、通、從四韻。）

　　昔在黃子廉。彈冠佐名州。一朝辭吏歸。清貧略難儔。年飢感仁妻。泣涕向我流。丈夫雖有志。固為兒女憂。惠孫一晤嘆。腆贈竟莫酬。誰雲固窮難。邈哉此前修。（○本集。東坡先生和陶淵明詩二。《詩紀》三十五。）

【讀《山海經》詩十三首】

　　孟夏草木長。繞屋樹扶疏。眾鳥欣有托。吾亦愛吾廬。既耕亦已種。時還讀我書。窮巷隔深轍。頗回故人車。歡然酌春酒。摘我園中蔬。微雨從東來。好風與之俱。泛覽周王傳。流觀山海圖。俯仰終宇宙。不樂復何如。（○本集。《文選》三十。東坡先生和陶淵明詩二。《詩紀》三十五。又《類聚》五十五引書、圖、如三韻。）

　　玉台凌霞秀。王母怡妙顏。天地共俱生。不知幾何年。靈化無窮已。館宇非一山。高酣發新謠。寧效俗中言。（○本集。東坡先生和陶淵明詩二。《詩紀》三十五。）

　　迢遁槐江嶺。是謂玄圃丘。西南望昆墟。光氣難與儔。亭亭明玕照。落落清瑤流。恨不及周穆。托乘一來游。（○同上）

　　丹木生何許。乃在密山陽。黃花復朱實。食之壽命長。白玉凝素液。瑾瑜發奇光。豈伊君子寶。見重我軒黃。（曾本、蘇寫本雲。一作皇。○同上）

　　翩翩三青鳥。毛色奇可憐。朝為王母使。暮歸三危山。我欲因此鳥。具向王母言。在世無所須。唯酒與長年。（曾本、蘇寫本雲。一作惟願此長年。《詩紀》同○同上）

　　逍遙蕪皋上。杳然望扶木。洪柯百萬尋。森散復暘谷。靈人侍丹池。朝朝為日浴。神景一登天。何幽不見燭。（○同上）

　　粲粲三株樹。寄生赤水陰。亭亭凌風桂。八干共成林。靈鳳撫雲舞。神鸞調玉音。雖非世上寶。爰得王母心。（○本集。東坡先生和陶淵明詩二。《詩紀》三十五。又《初學記》三十引音、心二韻。）



　　自古皆有沒。何人得靈長。不死復不老。萬歲如平常。赤泉給我飲。員丘足我糧。方與三辰游。壽考豈渠央。（○本集。東坡先生和陶淵明詩二。《詩紀》三十五。）

　　夸父誕宏志。乃與日競走。俱至虞淵下。似若無勝負。神力既殊妙。傾河焉足有。餘跡寄鄧林。功竟在身後。（○同上）

　　精衛銜微木。將以填滄海。形夭無干戚。猛志故常在。同物既無慮。化去不復悔。徒設在昔心。良晨詎可待。（○同上）

　　臣危肆威暴。欽駓豈足恃。（○同上）

　　鵃鵝見城邑。其國有放士。念彼懷王世。當時數來止。青丘有奇鳥。自言獨見爾。本為迷者生。不以喻君子。（○同上）

　　嚴嚴顯朝市。帝者慎用才。何以廢共鮌。重華為之來。仲父獻誠言。姜公乃見猜。臨沒告饑渴。當復何及哉。（○同上）

【悲從弟仲】〖蘇寫本作敬。〗德詩

　　銜哀過舊宅。悲淚應心零。借問為誰悲。懷人在九冥。禮服名群從。恩愛若同生。門前執手時。何意爾先傾。在數竟不免。為山不及成。慈母沈哀疚。二胤才數齡。雙位委空館。朝夕無哭聲。流塵集虛坐。宿草旅前庭。階除曠游跡。園林獨餘情。翳然乘化去。終天不復形。遲遲將回步。惻惻悲襟盈。

【擬輓歌辭三首】

　　有生必有死。早終非命促。昨暮同為人。今旦在鬼錄。魂氣散何之。枯形寄空木。嬌兒索父啼。良友撫我哭。得失不復知。是非安能覺。千秋萬歲后。誰知榮與辱。但恨在世時。飲酒不得足。（曾本、蘇寫本雲。一作常不足。《樂府詩集》作恆不足。○本集。《樂府詩集》二十七。《詩紀》三十五。又《御覽》五百五十二引促、錄、木、哭四韻。）

　　在昔無酒飲。今但湛空觴。春醪生浮蟻。何時更能嘗。餚案盈我前。親舊哭我傍。欲語口無音。欲視眼無光。昔在高堂寢。今宿荒草鄉。一朝出門去。歸來夜未央。（○本集。光府詩集二十七。《詩紀》三十五。）

　　荒草何茫茫。白楊亦蕭蕭。嚴霜九月中。送我出遠郊。四面無人居。高墳正嶕嶢。馬為仰天鳴。風為自蕭條。幽室一已閉。千年不復朝。千年不復朝。賢達無奈何。向來相送人。各自還共家。親戚或餘悲。他人亦已歌。死去何所道。托體同山阿。（○本集。《文選》二十八。《初學記》十四。《樂府詩集》二十七。《御覽》五百五十二。《詩紀》三十五。）

【聯句】

　　鳴雁乘風飛。去去當何極。念彼窮居士。如何不嘆息。雖欲騰九萬。扶搖竟何力。遠招王子喬。雲駕庶可飭。顧侶正徘徊。離離翔天側。霜露豈不切。徒愛

　　雙飛翼。高柯擢條幹。遠眺同天色。思絕慶未看。徒使生迷惑。（淵明○曾本、蘇寫本無淵明二字。○本集。《詩紀》三十五。）

晉詩卷十八

【雜歌謠辭】

【歌辭】

【宣城民為陶汪歌】

　　〖陶氏家傳曰：陶注。咸康中為宣城內史。君從父猷先為之。君到郡。乃招隱逸。廣開學舍。以此教民。民有向方者。則闢為掾史。百姓歌之曰：〗

　　人當勤學得主簿。誰使為之陶明府。（○《類聚》六。）

【石頭民為庾亮歌二首】

　　〖《晉書》曰：庾亮。初鎮武昌。出至石頭。百姓于岸上歌之。后連征不入。及薨于鎮。以喪還都葬。皆如謠言。〗

　　庾公上武昌。翩翩如飛鳥。庾公還揚州。白馬牽旒旐。（○《晉書》五行志。《宋書》五行地。《世說》新語傷逝篇注引靈鬼志謠征。《樂府詩集》八十七、《詩紀》四十三並作庾公歌二首。）

　　庾公初上時。翩翩如飛鳥。庾公還揚州。白馬牽流蘇。（《詩紀》雲。一作旒車。《世說》注作旒車。○同上）

【昇平中童歌】

　　〖《晉書》曰：穆帝昇平中。兒童輩忽歌于道曰阿子聞。曲終輒云云。無幾而帝崩。太后哭之曰雲。〗

　　阿子汝聞不。（○《晉書》五行志。《宋書》五行志。）

【昇平末民歌】

　　〖《晉書》曰：昇平末。俗間忽作廉歌。有扈謙者聞之曰：廉者。臨也。歌云云。內外悉臨。國家其大諱乎。少時而穆帝晏駕。〗

　　白門廉。宮庭廉。（○《晉書》五行志。《宋書》五行志。）

【太和中百姓歌】

　　〖《晉書》曰：晉海西公太和中。民為此歌。白者。金行。馬者。國族。紫為奪正之色。明以紫間朱也。海西公尋廢。三子非海西公之子。縊以馬鞭。死之明日。南方獻甘露焉。〗

　　青青御路楊。白馬紫游鞭。汝非皇太子。那得甘露漿。（○《晉書》五行志。《宋書》五行志。《樂府詩集》八十七、《詩紀》四十三並作御路楊歌。）

【鳳凰歌】

　　〖宋《書》曰：晉海四公生皇子。百姓歌之。其歌甚美。其旨甚微。海西公不男。使左右向龍與內侍接。生子。以為己子。〗

　　鳳凰生一雛。天下莫不喜。本言是馬駒。今定成龍子。（○《晉書》五行志。《宋書》五行志。《樂府詩集》八十五。《詩紀》四十三。）

【荊州百姓歌】

　　〖《晉書》曰：桓石民為荊州。鎮上明。百姓忽歌曰：黃曇子。曲終又云云。頃之而桓石民死。王忱為荊州。黃曇子乃是王忱字也。忱小字佛大。是大佛來上明也。〗

　　黃曇英。揚州大佛來上明。（○《晉書》五行志。《宋書》五行志。《世說》新語忿狷篇注。《詩紀》四十四作黃曇謠。）

【歷陽百姓歌】

　　〖《晉書》曰：庾楷鎮歷陽。百姓歌之。后楷南奔桓玄。為玄所殺。〗

　　重羅黎。重羅黎。使君南上無還時。（○《晉書》五行志。《宋書》五行志。光府詩集八十七、《詩紀》四十三並作歷陽歌。）

【桓玄篡時小兒歌】

　　〖吳均續齊諧記曰：桓玄篡痊后。朱雀門中忽見兩小兒。通身如墨。相和作籠歌云云。路邊小兒從而和之者數十人。聲甚哀楚。日既夕。二小兒入建康縣。至闔下。遂成雙漆鼓槌。明年春而桓敗。車無軸。倚孤木。桓字也。荊州送玄首。用敗籠茵包之。又芒繩束縛其屍。沉諸江中。悉如所歌焉。〗

　　芒籠菌。繩縛腹。車無軸。倚孤木。（○《太平廣記》三百六十八。《詩紀》四十三。）

【司馬休之從者歌】

　　〖續安帝紀曰：司馬休之兄尚為桓玄所敗。休之奔淮泗。頗得彼之人。從者為之歌曰：〗

　　可憐司馬公。作性甚溫良。憶昔水邊戲。使我不能忘。（○《類聚》十九。《詩紀》四十三作從者歌。）

【苻堅時關隴人歌】

　　〖《晉書》曰：苻堅時。關隴清宴。百姓豐樂。自長安至於諸州。皆夾路樹槐柳。二十里一亭。四十里一驛。旅行者取給於途。工商留販認道。百姓歌之。崔鴻前秦錄曰：王猛化洽六州。人移風變。百姓歌之。〗

　　長安大街。夾樹楊槐。下走朱輪。上有鸞棲。英彥雲集。誨我萌黎。（○《晉書》苻堅載記上。《類聚》十九引車頻秦書。《類聚》八十八。《御覽》四百六十五引前秦錄。《御覽》九百十六引車頻秦書。《詩紀》四十三作關隴歌。又《御覽》九百五十四引槐、棲二韻。）

【苻堅時鳳凰歌】

　　〖前秦錄曰：苻堅時。鳳凰集於東闕、歌之曰：〗

　　鳳凰於飛。其羽翼翼。淵哉聖后。齡萬億。（○《御覽》四百六十五、九百十五。《十六國春秋》三十六。《詩紀》四十三。）

【苻堅時長安為慕容沖歌】

　　〖《晉書》曰：苻堅既滅燕。慕容沖姊。偽清河公主。年十四。有殊色。堅納之。寵冠后庭。沖年十二。亦有龍陽之姿。堅又幸之。姊弟專寵。宮人莫進。長安歌之。咸懼為亂。王猛切諫。堅乃出沖。后竟為沖所敗。〗

　　一雌復一雄。雙飛入紫宮。（○《晉書》苻堅載記下。魏書慕容暐傳。北史燕慕容暐傳。《御覽》五百七十、事類賦歌賦注並引《漢書》曰：李延年善歌。帝幸之。時人語曰雲。《詩紀》九作紫宮諺。編入漢詩。）

【平原為太守索棱歌】

　　〖後秦錄曰：索棱。字孟則。敦煌人。好學博聞。姚萇甚重之。委以機密。文章詔檄皆稚之文也。後為平原太守。以德化民。民畏而愛之。歌曰：〗

　　懿矣明守。庶績允厘。剖符作宰。實獲民思。（○《十六國春秋》六十一。）

【越謠歌】

　　〖《風土記》曰：越俗性率朴。意親好合。即脫頭上手巾。解腰間五尺刀以與之。為交拜親跪妻。定交有禮。俗皆嘗于山間大樹下封土為壇。祭以白犬一、丹雞一、雞子三。名曰木下雞。犬五。其壇地人畏不敢犯也。祝曰雲。○此祝。《樂府詩集》、《詩紀》皆作越謠歌。編入先秦。逯案。《風土記》。晉周處著。其所謂越。指當時山越。非春秋時代越人也。今編之晉雜歌謠辭中。〗

　　卿雖乘車我戴笠。後日相逢下車揖。我雖步行卿乘馬。他日相逢卿當下。（樂府作君乘車。我戴笠。他日相逢下車揖。君擔簦。我跨馬。他日相逢為君下。《文選》補遺、《詩紀》同。○《初學記》十八。《御覽》四百六。《樂府詩集》八十七。《詩紀前集》二。又《御覽》五百四十三、七百六十五並引笠、揖二韻。）

【隴頭歌】

　　〖郭仲產秦州記曰：隴山東西百八十里。登隴。東望秦川四王百里。極目泯然。墟宇桑梓。與雲霞一色。其上有懸溜。吐于山中。匯為澄潭。名曰萬石潭。流溢散下皆注乎渭。山東人行役升此而瞻顧者。莫不悲思。故其歌曰：〗

　　隴頭流水。流離四下。念我行役。飄然曠野。登高望遠。涕零雙墮。（《初學記》作落。○《後漢書》《《郡國志》》漢陽郡下。《初學記》十五。環宇記三十五。《御覽》五十引周地圖記。《詩紀》八。）

【同前】

　　〖辛氏三秦記曰：隴渭西關。其坂九回。不知高几許。欲上者七回。上有水。可容百餘家。上有清水四注下。俗歌雲。〗

　　隴頭流水。鳴聲幽咽。遙望秦川。肝腸斷絕。（○《書鈔》百六。《書鈔》百五十七。《初學記》十五。《白帖》二作隴頭歌。《御覽》五十、五十六、百六十四、五百七十二。環宇記三十二。事類賦歌賦注。《詩紀》八。○以上二歌。《詩紀》列入漢詩。逯案。郭仲產。晉人。辛氏較郭氏更晚。列入漢詩似不妥。今依著者時代列此俟考。）

【淫豫歌】

　　〖《詩紀》雲。以下世代莫詳。古今樂錄曰：晉、宋以後有淫預歌。樂府雲。酈道元《水經注》曰：白帝山城水門之西。江中有孤石。名淫豫石。水冬出二十餘丈。夏則沒。亦有裁出焉。江水東逕廣溪峽。乃三峽之首也。峽中有瞿塘、黃龕二

　　灘。夏水回復。沿溯所忌。國史補曰：蜀之三峽。最號峻急。四月五月尤險。故行者歌之。淫或作灧。預或作豫。〗

　　灧預大如馬。瞿塘不可下。灧預大如牛。瞿塘不可流。（國史補作留。廣博物志同。○國史補上。《樂府詩集》八十六。北夢瑣言七。猗覺悟寮雜記上。《詩紀》四十三。）

【同前】

　　淫預大如馬。瞿唐不可下。淫預大如象。瞿唐不可上。（○古詩類苑十五。《詩紀》四十三。○逯案。古謠諺引峽程記灧預堆語有雲。灧預大如象。瞿塘不敢上。灧預大如馬。瞿塘不可下。與此稍同。而次序顛倒。又古謠諺據藝林伐山及廣博物志補灧預大如鱉。瞿塘行舟絕二句。灧預大如龜。瞿塘不可窺二句。據《樂府詩集》補灧預大如服。瞿塘不可觸二句。逯案。藝林伐山、廣博物志所引時代或較后。未必晉時歌謠。至樂府所載原作梁簡文帝淫預歌。其下尚有金沙浮轉多。桂浦忌經過二句。古謠諺刪取首二句。非是。梁簡文帝作。《詩紀》亦列為晉歌。並引升庵詩話為說。亦非是。）

【巴東三峽歌二首】

　　〖酈道元《水經注》曰：巴東三峽。謂廣溪峽、巫峽、西陵峽也。三峽七百里中。兩岸連山。略無闕處。重嚴疊嶂。隱蔽天日。非亭午夜分。不見曦月。宜都山川記曰：自黃牛灘東入西陵界。至峽口。一百許里。山水紆曲。林木高茂。猿鳴至清。山谷傳響。冷冷不絕。行者聞之。莫不懷土。故漁者歌曰：〗

　　巴東三峽巫峽長。猿鳴三聲淚沾裳。（○《水經注》江水注。《文選》十二江賦注、《御覽》五十三並引盛弘之盛弘之《荊州記》。樂府詩八十六。《詩紀》四十三。）

　　巴東三峽猿鳴悲。猿鳴三聲淚沾衣。（○《類聚》九十五。《御覽》五百七十二、九百十並引宜都山川記。《樂府詩集》八十六。《詩紀》四十三。○逯案。宜都山川記。晉袁山崧所著。）

【同前】〖見《水經注》〗

　　灘頭白勃堅相持。倏忽淪沒別無期。（○《水經注》江水注。《詩紀》四十三。）

【武陵人歌】

　　〖黃閔武陵記曰：有綠蘿山。側嚴垂水。懸蘿百里許。得明月池。碧潭鏡澈。百尺見底。素嚴若雪。松如插翠。流風叩阿。有絲桐之韻。土人為之歌曰：〗

　　仰茲山兮迢迢。層石構兮嵯峨。朝日麗兮陽嚴。落景梁兮陰阿。鄣壑兮生音。吟籟兮相和。敷芳兮綠林。恬淡兮潤波。樂茲潭兮安流。緩爾棹兮詠歌。（○《御覽》五百七十二引黃開五陵記。廣博物志五引《水經注》。桃花源志七引黃閔武陵記。《詩紀》四十三。又《書鈔》百六引黃閔五陵記引迢、峨、流、歌四韻。○逯案。隋志地理類有神壤記。黃閔撰。武陵記作者。當即此人。《書鈔》桃花源志所載是也。今從之。《御覽》作黃開。《詩紀》作黃閣。皆誤。）

【閭里為消腸酒歌】

　　〖拾遺記曰：張華為九醞酒。若大醉。不可叫笑搖蕩。令人肝腸消爛。俗人謂為消腸酒。或雲醇酒可為長宵之樂。兩說同則事異也。閭里歌曰云云。言耽此美酒。以悅一時。何用保守靈而取長久。〗

　　寧得醇酒消腸。不與日月齊光。（○拾遺記九。）

【謠辭】

【咸康二年童謠】

　　〖《晉書》曰：咸康二年十二月。河北謠言。后如其言。〗

　　麥入土。殺石虎。（《晉書》作武。《詩紀》同。○《晉書》五行志。《宋書》五行志。《詩紀》四十四。）

【成帝末童謠】

　　〖《晉書》曰：成帝之末喜謠。少日而宮車宴駕。〗

　　磕磕何隆隆。駕車入梓宮。（○《晉書》五行志。《宋書》五行志。《詩紀》四十四。）

【荊楚謠】

　　〖蓮社高賢傳曰：尋陽陶侃刺廣州。漁人見海中有神光。網之。得金像文殊。志雲。阿育王所造。侃以關武昌寒溪寺。主僧珍常住夏口。夜夢寺焚。而此像室獨有神護。馳還。寺果焚。像室果存。及侃移督江州。迎像將還。至舟而溺。荊楚為之謠曰：〗

　　陶惟劍雄。像以神標。雲翔泥宿。邈何遙遙。可以誠致。難以力招。（○蓮社高賢傳。法苑珠林十三。《廬山記》。）

【吳中童謠】

　　〖宋《書》曰：晉庾義在吳郡時。吳中童謠。無幾而庾義、王洽相繼亡。按晉史。穆帝時。庾羲為吳興內史。王洽為為吳郡內史。征拜領軍后。皆卒于官。義疑即羲也。〗

　　寧食下湖荇。不食湖上甘蒓。庾吳沒命喪。復殺王領軍。（○《宋書》五行志。《樂府詩集》八十九。《詩紀》四十四。）

【哀帝隆和初童謠】

　　〖《晉書》曰：哀帝隆和初童謠曰云云。朝廷聞而惡之。改年曰興寧。民復歌曰：雖復改興寧。亦復無聊生。哀帝尋崩。昇平五年。而穆帝崩。不滿斗。不至十年也。〗

　　昇平不滿斗。隆和那得久。桓公入石頭。陛下徒跣走。（○《晉書》五行志。《宋書》五行志。《樂府詩集》八十八。《詩紀》四十四。）

【太和末童謠】

　　〖《晉書》曰：太和末童謠云云。及海西公被廢。百姓耕其門。以種小麥。〗

　　犁牛耕御路。白門種小麥。（○《晉書》五行志。《宋書》五行志。《樂府詩集》八十八。《詩紀》四十四。）

【京口民間謠二首】

　　〖《晉書》曰：王恭在京口。民間忽有此謠。按黃字上恭字頭也。小字恭字下也。尋如謠言。〗

　　黃頭小人慾作賊。阿公在城下指縛得。（○《晉書》五行志。《宋書》五行志。《詩紀》四十四。）

　　黃頭小人慾作亂。賴得金刀作蕃扞。（○同上）

【京口謠】

　　〖《晉書》曰：王恭鎮京口。誅王國寶。百姓為此謠。按昔年食白飯。言得志也。今年食麥麩。麥麩塵穢。其精已去。明將敗也。天公將加譴謫而誅之也。捻嚨喉。氣不通。死之祥也。敗復敗。丁寧之辭也。恭尋死。京都人行咳疾。而喉並喝焉。〗

　　昔年食白飯。今年食麥麩。天公誅謫汝。教汝捻嚨喉。嚨喉喝復喝。京口敗復敗。（○《晉書》五行志。《宋書》五行志。《詩紀》四十四。）

【同前】

　　〖劉謙之晉紀曰：王恭誅。童謠曰：〗

　　昔年食麥屑。今年食豆。豆不可食。使我枯嚨喉（○《御覽》八百五十三。○逯案。此當為前謠之一部分。）

【孝武帝太元末京口謠】

　　〖《晉書》曰：孝武帝太元末。京口謠。尋王恭起兵誅王國寶。旋為劉牢之所敗。故言拉颯棲也。〗

　　黃雌雞。莫作雄父啼。一旦去毛衣。衣被拉颯棲。（○《晉書》五行志。《宋書》五行志。《樂府詩集》八十八。《詩紀》四十四。）

【荊州童謠】

　　〖《晉書》曰：殷仲堪在荊州時。童謠。未幾而仲堪敗。桓率遂有荊州。〗

　　芒籠目。繩縛腹。殷當敗。桓當復。（○《晉書》五行志。《宋書》五行志。《樂府詩集》八十九。《詩紀》四十四。）

【洪水謠】

　　〖亦見崔鴻前秦錄。《晉書》曰：苻洪。字廣世。略陽臨渭氐人也。先是隴右大雨。百姓苦之。謠云云。故因名洪。自稱大單于三秦王。死偽謚惠武帝。〗

　　雨若不止。洪水必起。（○《晉書》苻洪載記。魏書苻健傳。《御覽》百二十一、四百六十五並引前秦錄。《詩紀》四十四。）

【隴上童謠】

　　〖前秦錄曰：苻健皇始二年十二月。丞相雄攻王擢于隴上。敗之。擢單馬奔涼州。雄還屯隴東。初有童謠曰云云。至於而擢敗。〗

　　十斗二升沙。誰為王擢家。（○《十六國春秋》三十四。《書鈔》百五十九引三十國春秋。）

【苻生時長安謠二首】

　　〖《晉書》曰：苻生。洪之孫。嗣父健位。僣稱帝。初。生夢大魚食蒲。又長安謠云云。東海。苻堅封地。時為龍驤將軍。第在洛門之東。生不知是堅。以謠言之故。誅其侍中魚遵及其子孫。時又謠云云。於是悉壞空城以禳也。〗

　　東海大魚化為龍。男便為王女為公。問在何所洛門東。（○《晉書》苻生載記。魏書苻健傳附苻生傳。《御覽》百二十一、四百六十五並經前秦錄。《御覽》九百二十九。《詩紀》四十四。）

　　百里望空城。鬱郁何青青。瞎兒不知法。仰不見天星。（生缺一目。○《晉書》苻生載紀。魏書苻健傳附苻生傳。《詩紀》四十四。）

【苻堅時長安謠】

　　〖《晉書》曰：苻堅時長安有此謠。堅以鳳凰非梧桐不棲。非竹實不食。乃植桐竹數十萬株于阿房城以待之。沖小字鳳凰。至是。終為堅賊。入止阿房城焉。〗

　　鳳凰鳳凰止阿房。（○《晉書》苻堅載記。魏書慕容暐傳。《類聚》八十八引三秦記。《御覽》九百五十六。《樂府詩集》八十九。《詩紀》四十四。）

【苻堅初童謠】

　　〖《晉書》曰：苻堅初有此童謠。及堅敗於淝水。為姚萇所殺。在偽位凡三十年。〗

　　阿堅連牽。三十年。后若欲敗時。當在江湖邊（載記作淮間。○《晉書》五行志。《宋書》五行志。《樂府詩集》八十九。《詩紀》四十四。）

【苻堅時童謠】

　　〖《晉書》載記曰：苻堅強盛之時。國有童謠云云。堅聞而惡之。每征伐。戒軍候雲。地有名新城者。避之。后因壽陽之敗。其國大亂。竟死於新城佛寺。〗

　　河水清復清。苻詔死新城。（○《晉書》苻堅載記。《晉書》二十八。《宋書》三十一。《樂府詩集》八十九。《詩紀》四十四。）

【同前】

　　〖《晉書》曰：有謠云云。魚。羊鮮也。田。斗卑也。堅自號秦。言滅之者鮮卑矣。其群臣諫堅。令盡誅鮮卑。堅不從。及淮南初學者慕容沖所攻。又為姚萇所殺。身死國滅。〗

　　魚羊田斗當滅秦。（○《晉書》五行志。《宋書》五行志。《詩紀》四十四。）

【苻堅時長安謠】

　　〖《晉書》曰：秦之未亂也。長安謠云云。秦人呼鮮卑為白虜。慕容垂之起于關東。歲在癸未。〗

　　長鞘馬鞭擊左股。太歲南行當復虜。（○《晉書》苻堅載記。魏書慕容永傳。《初學記》二十二、《御覽》三百五十九並引前秦錄。《詩紀》四十四。）

【涼州為張氏謠】

　　〖魏《書》曰：昭成末。苻堅遣將苟萇伐涼州。破之。天錫降於萇。初駿時。謠曰云云。是時姑臧及諸郡國童兒皆歌之。謂劉曜、石虎並伐涼州不克。至堅而降之也。〗

　　劉新婦簸米。石新婦吹羖羝。蕩滌簸張兒。張兒食之口正披。（○魏書私署涼州牧張天錫傳。）

【長安民謠】

　　〖《晉書》曰：時長安大飢。堅與沖戰。各有勝負。城中有《書》曰古符傳賈錄。載帝出五將久長得。先是。又謠曰云云。堅大信之。告其太子宏曰：脫如此言。天或導予。今留汝兼總戎政。朕當出隴收兵運糧以給汝。於是率騎數百出如五將。堅至五將山。姚萇遣將軍吳忠圍之。執堅以歸新平。萇乃縊堅新平佛寺中。〗

　　堅入五將山長得。（○《晉書》苻堅載記。魏書苻堅傳。《御覽》四十四、太平環宇記三十並引《十六國春秋》。）

【苻堅國中謠】

　　〖《晉書》曰：初。桓豁聞苻堅國中謠云云。有子二十人皆以石為名。《御覽》引《晉書》曰：謝玄破堅于淮淝。先是有童謠云云。〗

　　誰謂爾堅。石打碎。（《御覽》作破。○《晉書》桓豁傳。《御覽》三百六十二引《晉書》。）

【朔馬謠】

　　〖《晉書》曰：孝武太元十四年。苻堅故將呂光僣即三河王位。光徙西海郡人于諸郡。至是謠云云。頃之。遂相扇動。復徙之於西河。〗

　　朔馬心何悲。念舊中心勞。燕雀何徘徊。意欲還故巢。（○《晉書》呂光載記。《詩紀》四十四。）

【燕童謠】

　　〖《晉書》曰：慕容熙為政暴虐。其將馮跋、張興。皆坐事奔亡。結盟推慕容云為主。因熙出城。閉門距守。熙夜至龍城。〗

　　攻北門不克。為雲所執。弒之。時義熙二年也。初童謠云云。藁字上有草。下有禾。兩頭然。則禾草俱盡而成高字。雲父名披。小字禿頭。三子。而雲季也。熙竟為雲所滅。）

　　一束藁。兩頭然。禿頭小兒來滅燕。（○《晉書》慕容熙載記。《詩紀》四十四。）

【大風謠】

　　〖《晉書》曰：慕容寶嗣位。以慕容德為都督冀、兗六州諸軍事。鎮鄴。會魏師入中山。寶山奔于薊。時有謠云云。於是德之群臣勸德僣號稱元。〗

　　大風蓬勃揚塵埃。八井三刀卒起來。四海鼎沸中山頹。惟有德人據三台。（○《晉書》慕容德載記。《詩紀》四十四。）

【安帝元興初童謠】

　　〖宋《書》曰：晉桓玄既篡。有此童謠。及玄敗。走至江陵。五月中。誅如其期焉。按帝紀。桓玄篡位在安帝元興二年十二月也。〗

　　草生及馬腹。烏啄桓玄目。（○《晉書》五行志。《宋書》五行志。《樂府詩集》八十九。《詩紀》四十四。）

【同前】

　　〖又曰：桓玄時民謠語云雲。征鍾至穢之服。桓四體之下稱。玄目下居上。猶征鍾之廁歌謠。下體之詠民口也。而雲落地。墜地之祥。迸走之言。其驗明矣。〗

　　征鍾落地桓迸走。（○《晉書》五行志。《宋書》五行志。《詩紀》四十四。）

【安帝元興中童謠】

　　〖宋《書》曰：晉安帝地興中。桓玄既得志。而有童謠。及玄敗走。諸桓悉誅焉。郎君。司馬元顯也。〗

　　長干巷。巷長干。今年殺郎君。明年斬諸桓。（○《宋書》五行志。《晉書》桓玄傳。《樂府詩集》八十九。《詩紀》四十四。）

【安帝義熙初童謠】

　　〖《晉書》曰：安帝義熙初。童謠曰云云。時官養盧龍。寵以金紫。奉以名州。養之已極。而龍不能懷我好音。舉兵內伐。遂成仇敵也。及敗。斬伐其黨。如草木之成積焉。按列傳。盧循。小字元龍。元興二年。寇廣州。逐刺史吳隱。自攝州事。號平南將軍。安帝乃假循征虜將軍。廣州刺史。義熙中。劉裕破循于豫章。循走交州。為刺史杜慧度所殺。〗

　　官家養蘆化成荻。蘆生不止自成積。（○《晉書》五行志。《宋書》五行志。《御覽》一千引晉中興書征祥說。《樂府詩集》八十九。《詩紀》四十四。）

【安帝義熙初謠二首】

　　〖《晉書》曰：盧龍據有廣州。民間有謠云云。后擁上流數州之地。內逼京輦。應天半之言。時復有謠云云。龍後果敗。不得入石頭。〗

　　蘆生漫漫竟天半。（○《晉書》五行志。《宋書》五行志。《樂府詩集》八十九。《詩紀》四十四。）

　　蘆橙橙。逐水流。東風忽如起。那得入石頭。（○同上）

【晉世京師謠】

　　〖《異苑》曰：盧龍將寇亂。京師謠言曰云云。未幾而敗。〗

　　十丈瓦屋八九間。蘆作柱。薤作欄。（○《異苑》四。《類聚》八十二。）

【義熙中童謠】

　　〖《異苑》曰：義熙中童謠云云。及十一年晉大軍至洛。修復園林。時封琅琊王也。〗

　　長有掃帚樞作杷。掃除洛中迎琅琊。

【時人為龐世謠】

　　〖趙《書》曰：燕人龐世為光祿勛。案奏豪強。苛克人物。咸懼疾之。及卒。門無弔客。時人為之謠曰：〗

　　龐家之巷。車馬轔轔。泥丸之日無吊賓。吊賓不來何所因。由性苛克寡所親。（○《御覽》四百六十五。《十六國春秋》六十五南燕錄。）

【三峽謠】

　　〖《水經注》曰：峽中有灘名曰黃牛灘。南岸重嶺疊起。最外高崖間。有色。如人負刀牽牛。人黑牛黃。成就分明。既人跡所絕。莫得究焉。此嚴既高。加江湍紆迴。雖途逕信宿。猶望見此物。故行者謠云云。言水路行深。回望如一矣。〗

　　朝發黃牛。暮宿黃牛。三朝三暮。黃牛如故。（○《水經注》三十四江水篇。《類聚》七、《御覽》五十三、六十九、太平環宇記百四十七並引盛弘之《荊州記》。詩記四十四。）

【葛洪引諺】

　　〖《抱朴子》曰：凡為道。合葯及避亂隱居者。入山不知法者。多遇禍害。故諺有之曰：〗

　　太華之下。白骨狼藉。（○《抱朴子》登涉篇。）

【葛洪引諺】

　　〖《抱朴子》曰：書字人知之。猶尚寫之多誤。故諺曰云云。此之謂也。〗

　　書三寫。魚成魯帝成虎。（○《抱朴子》遐覽篇。意林四。）

【干寶引語】

　　〖《搜神記》曰：南陽宗定伯。夜行逢鬼。定伯誑之。化為一羊。便賣之。恐其變化。唾之。得錢千五百乃去。時人語曰：〗

　　宗定伯賣鬼。得錢千五百。（《搜神記》無百字。○《搜神記》十六。《類聚》九十四。）

【時人為習主簿語】

　　〖《晉書》曰：習鑿齒。字彥威。為桓溫荊州主簿。親遇隆密。時語曰：〗

　　徒三十年看儒書。不如一詣習主簿。（○《御覽》二百六十五。○逯案。二句晉作桓溫語。）

【桓溫府為郗超王珣語】

　　〖《晉書》曰：桓溫與超言。常謂不能測。傾意禮待。超亦深自結納。時王珣為溫主簿。亦為溫所重。府中語曰云云。超髯珣短故也。〗

　　髯參軍。短主簿。能令公喜。能令公怒。（○《晉書》郗超傳。《世說》新語賞譽篇注引續陽秋。《書鈔》六十五引晉陽秋。《類聚》十九、《御覽》二百四十九、四百六十五並引《世說》。《白帖》二十一。）

【時人為謝安郗超王坦之語】

　　〖續晉陽秋曰：超少有才氣。越世負俗。不循常檢。為一代盛譽。時人語曰：〗

　　大才槃槃。謝安家。江東獨步。王文度。盛德日新。郗嘉賓。（○《世說》新語賞譽篇注。《詩紀》四十四作郗王謠。）

【時人為郗超王坦之語】

　　〖《晉書》曰：王坦之。字文度。弱冠與郗超俱有重名。時人為之語云雲。嘉賓。超小字也。〗

　　盛德絕倫。郗嘉賓。江東獨步。王文度。（○《晉書》王坦之傳。《御覽》四百九十五。《詩紀》四十四作郗王謠。）

【同前】

　　〖《世說》曰：諺曰：〗

　　揚州獨步。王文度。後來出人。郗嘉賓。（《御覽》作景興。○《世說》新語賞譽篇。《御覽》二百四十九引晉中興書。）

【時人為王廙語】

　　張懷瓘書斷曰：王廙。字世將。琅邪臨沂人。逸少之叔父。工於草隸飛白。祖述張衛遺法。自過江。右軍之前。世將書與荀勖畫為明帝師。其飛白志氣極古。垂雕鶚之翅羽。類旌旗之卷舒。時人云云雲。永昌元年卒。年四十七。

　　王廙飛白。右軍之亞。（○法書要錄八。）

【時人為王珉王珣語】

　　〖《晉書》曰：王珣。字元琳。法護。珣小字也。珣弟珉。字季琰。少有才藝。善行書。名出珣右。時人為之語曰云云。僧彌。珉小字也。〗

　　法護非不佳。僧彌難為兄。（○《晉書》王珉傳。《世說》新語規箴篇注引續晉陽秋。《御覽》四百九十五、五百十六引續晉陽秋。《詩紀》四十四。）

【時人為李始語】

　　〖《十六國春秋》蜀李雄錄曰：異母兄始。字敬伯。為太保。善撫士眾。眾多歸之。時人為之語曰：〗

　　欲養老。屬太保。（○《御覽》二百六。《十六國春秋》七十九。）

【長安為苻堅語】

　　〖《晉書》曰：堅每令百姓有怨者舉煙于城北。觀而錄之。長安為之語曰：〗

　　欲得必存。當舉煙。（○《晉書》苻堅載記。魏書慕容永傳。）

【時人世間梁氏兄弟語】

　　〖崔鴻前秦錄曰：梁讜。字伯言。博學有雋才。與弟熙。俱以文藻清麗見重一時。人為之語曰：〗

　　關東堂堂。二申兩房。未若二梁。環文綺章。（○《御覽》四百九十五。《十六國春秋》四十二前秦錄。《詩紀》四十四。）

【祈嘉夜聞人呼語】

　　〖《晉書》曰：嘉。字孔賓。酒泉人也。少清貧。好學。年二十餘。夜聞窗中有聲呼曰云云。旦而逃去。西至敦煌。遂西遊海渚。〗

　　祈孔賓。祈孔賓。隱去來。隱去來。修飾人間。甚苦不可諧。所得未毛銖。所喪如山崖。（○《晉書》祈嘉傳。《白帖》十。《御覽》五百三。○逯案。祈孔賓句。《白帖》作祈嘉。較勝。）

【南燕人為公孫氏語】

　　〖《晉書》曰：慕容超時。公孫五樓為侍中、尚書。專總朝政。王公內外。無不憚之。尚書都令史王儼。諂事五樓。遷尚書郎。出為濟南太守。入為尚書左丞。時人為之語曰：〗

　　欲得侯。事五樓。（○《晉書》慕容超載記。《詩紀》四十四。）

【西州為鞠氏游氏語】

　　〖《晉書》曰：鞠允。金城人也。與游氏世豪族。西州為之語曰：〗

　　鞠與游。牛羊不數頭。南開朱門。北望青樓。（○《晉書》鞠允傳。《詩紀》四十三作鞠游歌。）

【西州諺】

　　〖《晉書》曰：尹氏。李玄盛后。玄盛之創業也。謀謨經略。多所毗贊。故西州諺曰：〗

　　李尹主敦煌。（○《晉書》涼武昭王李率盛后尹氏傳。）

【釋道安引諺】

　　〖二教論曰：諺曰：〗

　　紫實昧朱。狂斯濫哲。（○廣弘明集八。）



【時人為釋道安語】

　　〖高僧傳曰：釋道安遇佛圖澄。澄講安復。疑難鋒起。安挫銳解紛。行有餘力。時人語云。〗

　　漆道人。驚四鄰。（○高僧傳五釋道安傳。）

【東山諺】

　　〖高僧傳曰：於法開有弟子法威。清悟有樞辨。開嘗使威出都。經過山陰。支遁正講小品。往複多番。遁遂屈。故東山諺雲。〗

　　深量深思。林談識記。（○高僧傳四於法開傳。）

【時人為卑羅語】

　　〖高僧傳曰：卑摩羅義。罽賓人。以偽秦弘始八年達自關中。及羅什棄世。南適江陵。于新寺夏坐。開講十誦。道陽慧觀。深括宗旨。記其所制內禁輕重。撰為二卷。送聞京師。僧尼披習。競相傳寫。時聞者諺曰云云。今猶行主世。為後生法矣。〗

　　卑羅鄙語。慧觀才錄。都人繕寫。紙貴如玉。（○高僧傳二卑摩羅義傳。）

【王子年引世語】

　　〖拾遺記曰：帝堯在位。聖德光洽。羽山之北。有善鳴之禽。人面鳥喙。八翼一足。毛色如雉。行不踐地。名曰青鸐。其聲似鐘磬笙竽也。世語曰：〗

　　青雊鳴。時太平。（○拾遺記一。）

晉詩卷十九

【清商曲辭】

　　〖清商樂。一曰清樂。清樂者。九代之遺聲。其始即相和三調是也。並漢、魏已來舊曲。其辭皆古調。晉馬南渡。其音亡散。宋武定關中。收其聲伎。南朝文物。斯為最盛焉。後魏孝文宣武。相繼南伐。得江左所傳舊曲及江南吳歌荊楚西聲。總謂之清商。至於殿庭響宴。則兼奏之。隋平陳。文帝聽之。善其節奏。曰：此華夏正聲也。乃微更損益。以新定律呂。因於太常置清商署以管之。謂之清樂。隋室喪亂。日益淪缺。唐貞觀中。用十部樂。清樂亦在焉。至武后長安已后。朝廷不重古曲。工伎廢弛于吳音轉遠矣。曲之存者。僅有子夜、上聲、歡聞、前溪、阿子、丁督護、讀曲、神弦等曲。俱列于吳聲。而西曲則石城樂、烏夜啼、烏棲曲、估客、莫愁、襄陽、江陵、共戲、壽陽等曲。或舞曲。或倚歌。是雜出於荊、郢、樊、鄧之間。以其方俗。故謂之西曲。及梁天監中。武帝改西曲。制江南弄為龍笛、採蓮、采菱曲。沈約制鳳笙等曲。與西曲總列于清商雲。《詩紀》雲。按清商曲古辭雜出各代。子夜為晉時人。故以系晉。其他如宋碧玉、華山畿、讀曲、壽陽樂、齊共戲樂、楊叛兒、梁攀楊枝歌。有世代可考者。各從其世。無可考證。如黃生、黃鵠等曲。並附於晉。從其始也。〗

【吳聲歌曲】

【子夜歌四十二首】〖晉、宋、齊辭。〗

　　〖《唐書》樂志曰：子夜歌者。晉曲也。晉有女子名子夜。造此聲。聲過哀苦。樂府解題曰：後人更為四時行樂之詞。謂之子夜四時歌。又有大子子夜歌、子夜警歌、子夜變歌。皆曲之變也。〗

　　落日出前門。瞻矚見子度。冶容多姿鬢。芳香已盈路。（○《樂府詩集》四十四。《詩紀》四十一。）

　　芳是香所為。冶容不敢當。天不奪人願。故使儂見郎。（○同上）

　　宿昔不梳頭。絲髮被兩肩。婉伸郎膝下。（樂府作上。）何處不可憐。（○同上）

　　自從別歡來。奩器了不開。頭亂不敢理。粉拂生黃衣。（○同上）

　　崎嶇相怨慕。始獲風雲通。玉林（《詩紀》雲。一作床。）語石闕。悲思兩心同。（《詩紀》雲。石闕。漢碑名。○同上）

　　見娘善（樂府作善。注云。一作善。《詩紀》雲。一作喜。）容媚。願得結金蘭。空織無經緯。求區理自難。（○同上）

　　始欲識郎時。兩心望如一。理絲入殘機。何悟不成匹。（○同上）

　　前絲斷纏綿。意欲結交情。春蠶易感化。絲子已復生。（○同上）

　　今日已歡別。合會在何時。明燈照空局。悠然未有期。（○同上）

　　自從別郎來。何日不咨嗟。黃蘗郁成林。當奈苦心多。（○同上）

　　高山種芙蓉。復經黃蘗塢。果得一蓮時。流離嬰辛苦。（○同上）

　　朝思出前門。暮思還后渚。語笑向誰道。腹中陰憶汝。（○同上）

　　攬枕北窗卧。郎來就儂嬉。小喜多唐突。相憐能幾時。（○同上）

　　駐箸不能食。蹇蹇步闈里。投瓊著局上。終日走博子。（○同上）

　　郎為傍人取。負儂非一事。摛門不安橫。無復相關意。（○同上）

　　年少當及時。蹉跎日就老。若不信儂語。但看霜下草。（○同上）

　　綠攬迮題錦。雙裙今復開。已許腰中帶。誰共解羅衣。（○同上）

　　常慮有貳意。歡今果不齊。枯魚就濁水。長與清流乖。（○同上）

　　歡愁儂亦慘。郎笑我便喜。不見連理樹。異根同條起。（○同上）

　　感歡初殷勤。嘆子后遼落。打金側玳瑁。外艷里懷薄。（○同上）

　　別後涕流連。相思情悲滿。憶子腹糜爛。肝腸尺寸斷。（○同上）

　　道近不得數。遂致盛寒違。不見東流水。何時復西歸。（○同上）

　　誰能思不歌。誰能飢不食。日冥當戶倚。惆悵底不憶。（○同上）

　　攬裙未結帶。約眉出前窗。羅裳易飄颺。小開罵春風。（○同上）

　　舉酒待相勸。酒還杯亦空。願因微觴會。心感色亦同。（○同上）

　　夜覺百思纏。憂嘆涕流襟。徒懷傾筐情。郎誰明儂心。（○同上）

　　儂年不及時。其于作乖離。素不知浮萍。轉動春風移。（○同上）

　　夜長不得眠。轉側聽更鼓。無故歡相逢。使儂肝腸苦。（○同上）

　　歡從何處來。端然有憂色。三喚不一應。有何比松柏。（○同上）

　　念愛情慊慊。傾倒無所惜。重簾持自鄣。誰知許厚薄。（○同上）

　　氣清明月朗。夜與君共嬉。郎歌妙意曲。儂亦吐芳詞。（○同上）

　　驚風急素柯。白日漸微蒙。郎懷幽閨性。儂亦恃春容。（○同上）

　　夜長不得眠。明月何灼灼。想聞散喚聲。虛應空中諾。（○同上）

　　人各既疇匹。我志獨乖違。風吹冬簾起。許時寒薄飛。（○同上）

　　我念歡的的。子行由豫情。霧露隱芙蓉。見蓮不分明。（○同上）

　　儂作北辰星。千年無轉移。歡行白日心。朝東暮還西。（○同上）

　　憐歡好情懷。移居作鄉里。桐樹生門前。出入見梧子。（○同上）

　　遣信歡不來。自往複不出。金桐作芙蓉。蓮子何能實。（樂府作貴。○同上）

　　初時非不密。其後日不如。回頭批櫛脫。轉覺薄志疏。（○同上）

　　寢食不相忘。同坐復俱起。玉藕金芙蓉。無稱我蓮子。（○同上）

　　恃愛如欲進。含羞未肯前。朱口發艷歌。玉指弄嬌弦。（《詩紀》雲。亦見子夜驚歌。○同上）

　　朝日照綺錢。光風動紈素。巧笑倩兩犀。美目揚雙蛾。（○同上）

【子夜四時歌七十五首】〖晉、宋、齊辭〗

【春歌二十首】

　　春風動春心。流目矚山林。山林多奇采。陽鳥吐清音。（○《樂府詩集》四十四。《詩紀》四十一。）

　　綠荑帶長路。丹椒重紫荊。流吹出郊外。共歡弄春英。（○同上）

　　光風流月初。新林錦花舒。情人戲春月。窈窕曳羅裾。（○同上）

　　妖冶顏盪駘。景色復多媚。溫風入南牖。織婦懷春意。（○同上）

　　碧樓冥初月。羅綺垂新風。含春未及歌。桂酒發清容。（○同上）

　　杜鵑竹里鳴。梅花落滿道。燕女游春月。羅裳曳芳草。（○同上）

　　朱光照綠苑。丹華粲羅星。那能閨中綉。獨無懷春情。（○同上）

　　鮮雲媚朱景。芳風散林花。佳人步春苑。綉帶飛紛葩。（○同上）

　　羅裳迮紅袖。玉釵明月璫。冶遊步春露。艷覓同心郎。（○同上）

　　春林花多媚。春鳥意多哀。春風復多情。吹我羅裳開。（○同上）

　　新燕弄初調。杜鵑競晨鳴。畫眉忘注口。游步散春情。（○同上）

　　梅花落已盡。柳花隨風散。嘆我當春年。無人相要喚。（○同上）

　　昔別雁集渚。今還燕巢梁。敢辭歲月久。但使逢春陽。（○同上）

　　春園花就黃。陽池水方淥。酌酒初滿杯。調弦始成曲。（○同上）

　　娉婷揚袖舞。阿那曲身輕。照灼蘭光在。容冶春風生。（○同上）

　　阿那曜姿舞。逶迤唱新歌。翠衣發華洛。回情一見過。（○同上）

　　明月照桂林。初花錦繡色。誰能不相思。獨在機中織。（○玉台新詠十。《樂府詩集》四十四。）

　　崎嶇與時競。不復自顧慮。春風振榮林。常恐華落去。（○《樂府詩集》四十四。）

　　思見春花月。含笑當道路。逢儂多欲擿。可憐持自娛。（○同上）

　　自從別歡后。嘆昔不絕響。黃蘗向春生。苦心隨日長。（○同上）

【夏歌二十首】

　　高堂不作壁。招取四面風。吹歡羅裳開。動儂含笑容。（○《樂府詩集》四十四。《詩紀》四十一。）

　　反覆華簟上。屏帳了不施。郎君未可前。待我整容儀。（○同上）

　　開春初無歡。秋冬更增凄。共戲炎暑月。還覺兩情諧。（○同上）

　　春別猶春戀。夏還情更久。羅帳為誰褰。雙枕何時有。（○同上）

　　疊扇放床上。企想遠風來。輕袖拂華妝。窈窕登高台。（○同上）

　　含桃已中食。郎贈合歡扇。深感同心意。蘭室期相見。（○同上）

　　田蠶事已畢。思婦猶苦身。當暑理絺服。持寄與行人。（○同上）

　　朝登涼台上。夕宿蘭池裡。乘風采芙蓉。夜夜得蓮子。（○同上）

　　暑盛靜無風。夏雲薄暮起。攜手密葉下。浮瓜沈朱李。（○同上）

　　鬱蒸仲暑月。長嘯北湖邊。芙蓉始結葉。拋艷未成蓮。（○玉台新詠十。《樂府詩集》四十四。）

　　適見載青幡。三春已復傾。林鵲改初調。林中夏蟬鳴。（○《樂府詩集》四十四。《詩紀》四十一。）

　　春桃初發紅。惜色恐儂擿。朱夏花落去。誰復相尋覓。（○同上）

　　昔別春風起。今還夏雲浮。路遙日月促。非是我淹留。（○同上）

　　青荷蓋淥水。芙蓉葩紅鮮。郎見欲采我。我心欲懷蓮。（○同上）

　　四周芙蓉池。朱堂敞無壁。珍簟鏤玉床。繾綣任懷適。（○同上）

　　赫赫盛陽月。無儂不握扇。窈窕瑤台女。冶遊戲涼殿。（○同上）

　　春傾桑葉盡。夏開蠶務畢。晝夜理機絲。知欲早成匹。（○同上）

　　情知三夏熱。今日偏獨甚。香巾拂玉席。共郎登樓寢。（○同上）

　　輕衣不重彩。飈風故不涼。三伏何時過。許儂紅粉妝。（○同上）

　　盛暑非游節。百慮相纏綿。泛舟芙蓉湖。散思蓮子間。（○同上）

【秋歌十八首】

　　風清覺時涼。明月天色高。佳人理寒服。萬結砧杵勞。（○《樂府詩集》四十四。《詩紀》四十一。）

　　清露凝如玉。涼風中夜發。情人不還卧。冶遊步明月。（○同上）

　　鴻雁搴南去。乳燕指北飛。征人難為思。願逐秋風歸。（○同上）

　　開窗秋月光。滅燭解羅裳。含笑帷幌里。舉體蘭蕙香。（○同上）

　　適憶三陽初。今已九秋暮。追逐泰始樂。不覺華年度。（○同上）

　　飄飄初秋夕。明月耀秋輝。握腕同遊戲。庭含媚素歸。（○同上）

　　秋夜涼風起。天高星月明。蘭房競妝飾。綺帳待雙情。（○同上）

　　涼風開窗寢。斜月垂光照。中宵無人語。羅幌有雙笑。（○同上）

　　金風扇素節。玉露凝成霜。登高去來雁。惆悵客心傷。（○同上）

　　草木不常榮。憔悴為秋霜。今遇泰始世。年逢九春陽。（○同上）

　　自從別歡來。何日不相思。常恐秋葉零。無復蓮條時。（○同上）

　　掘作九州池。儘是大宅里。處處種芙蓉。婉轉得蓮子。（○同上）

　　初寒八九月。獨纏自絡絲。寒衣尚未了。郎喚儂底為。（○同上）

　　秋愛兩兩雁。春感雙雙燕。蘭鷹接野雞。雉落誰當見。（○同上）

　　仰頭看桐樹。桐花特可憐。願天無霜雪。梧子解千年。（○同上）

　　白露朝夕生。秋風凄長夜。憶郎須寒服。乘月搗白素。（○同上）

　　秋風入窗里。羅帳起飄颺。仰頭看明月。寄情千里光。（○玉台新詠十。《樂府詩集》四十四。《詩紀》四十一。）

　　別在三陽初。望遠九秋暮。惡見東流水。終年不西顧。（○《樂府詩集》四十四。《詩紀》四十一。）

【冬歌十七首】

　　淵冰厚三尺。素雪復千里。我心如松柏。君情復何似。（○玉台新詠十。《樂府詩集》四十四。《詩紀》四十一。）

　　途澀無人行。冒寒往相覓。若不信儂時。但看雪上跡。（○《樂府詩集》四十四。《詩紀》四十一。）

　　寒鳥依高樹。枯林鳴悲風。為歡憔悴盡。那得好顏容。（○同上）

　　夜半冒霜來。見我輒怨唱。懷冰暗中倚。已寒不蒙亮。（○同上）

　　躡履步荒林。蕭索悲人情。一唱泰始樂。枯草銜花生。（○同上）

　　昔別春草綠。今還墀雪盈。誰知相思老。玄鬢白髮生。（○同上）

　　寒雲浮天凝。積雪冰川波。連山結玉嚴。修庭振瓊柯。（○同上）

　　炭壚卻夜寒。重袍坐疊褥。與郎對華榻。弦歌秉蘭燭。（○同上）

　　天寒歲欲暮。朔風舞飛雪。懷人重衾寢。故有三夏熱。（○同上）

　　冬林葉落盡。逢春已復曜。葵藿生谷底。傾心不蒙照。（○同上）

　　朔風灑霰雨。綠池蓮水結。願歡攘皓腕。共弄初落雪。（○同上）

　　嚴霜白草木。寒風晝夜起。感時為歡嘆。霜鬢不可視。（○同上）

　　何處結同心。西陵柏樹下。晃蕩無四壁。嚴霜凍殺我。（○同上）

　　白雪停陰岡。丹華耀陽林。何必絲與竹。山水有清音。（○同上）

　　未嘗經辛苦。無故強相矜。欲知千里寒。但看井水冰。（○同上）

　　果欲結金蘭。但看松柏林。經霜不墮地。歲寒無異心。（《詩紀》雲。此首一作梁武作。○同上）

　　適見三陽日。寒蟬已復鳴。感時為歡嘆。白髮綠鬢生。（○同上）

【大子夜歌二首】

　　歌謠數百種。子夜最可憐。慷慨吐清音。明轉出天然。（○《樂府詩集》四十五。《詩紀》四十一。）

　　絲竹發歌響。假器揚清音。不知歌謠妙。聲勢出口心。（○同上）

【子夜警歌二首】

　　鏤椀傳綠酒。雕爐薰紫煙。誰知苦寒調。共作白雪弦。（○《樂府詩集》四十五。《詩紀》四十一。）

　　恃愛如欲進。含羞出不前。朱口發艷歌。玉指弄嬌弦。（○同上）

【子夜變歌三首】

　　〖《宋書》樂志曰：六變諸曲。皆因事制歌。古今樂錄曰：子夜變歌。前作持子送。後作歡娛我送。子夜警歌無送聲。仍作變。故呼為雙頭。謂六變之首也。〗

　　人傳歡負情。我自未嘗見。三更開門去。始知子夜變。（○《樂府詩集》四十五。《詩紀》四十一。）

　　歲月如流邁。春盡秋已至。熒熒條上花。零落何乃駛。（○同上）

　　歲月如流邁。行已及素秋。蟋蟀吟堂前。惆悵使儂愁。（○同上）

【上聲歌八首】〖晉、宋、齊辭。〗

　　〖古今樂錄曰：上聲歌者。此因上聲促柱得名。或用一調。或用無調名。如古歌辭所言。謂哀思之音不及中和。梁武因之改辭。無復雅句。〗

　　儂本是蕭草。持作蘭桂名。芬芳頓交盛。感郎為上聲。（○《樂府詩集》四十五。《詩紀》四十一。）

　　郎作上聲曲。柱促使弦哀。譬如秋風急。觸遇傷儂懷。（○同上）

　　初歌子夜曲。改調促鳴箏。四座暫寂靜。聽我歌上聲。（○同上）

　　三鼓染烏頭。聞鼓白門裡。攬裳抱履走。保冥不輕紀。（○同上）

　　三月寒暖適。楊柳可藏雀。未言涕交零。如何見君隔。（○同上）

　　新衫綉兩襠。迮著羅裙里。行步動微塵。羅裙隨風起。（○玉台新詠十。《樂府詩集》四十五。《詩紀》四十一。）

　　裲襠與郎著。反綉持貯里。汗汗莫濺浣。持許相存在。（○《樂府詩集》四十五。《詩紀》四十一。）

　　春月何太。生裙迮羅襪。曖曖日欲冥。從儂門前過。（○同上）

【歡聞歌】

　　〖古今樂錄曰：歡聞歌者。晉穆帝昇平初。歌畢輒呼歡聞不。以為送樂。后因此為曲名。今世用莎持乙子代之。語稍訛異也。〗

　　遙遙天無柱。流漂萍無根。單身如熒火。持底報郎恩。（○玉台新詠十。《樂府詩集》四十五。《詩紀》四十一。）

【歡聞變歌六首】

　　〖古今樂錄曰：歡變歌者。晉穆帝昇平中。童子輩忽歌于道曰：阿子聞。曲終輒雲阿子汝聞不。無幾而穆帝崩。褚太后哭阿子汝聞不。聲既凄苦。因以名之。〗

　　金瓦九重牆。玉壁珊瑚柱。中夜來相尋。喚歡聞不顧。（○《樂府詩集》四十五。《詩紀》四十一。）

　　歡來不徐徐。陽窗都銳戶。耶{浦女}尚未眠。肝心如椎櫓。（○同上）

　　張罾不得魚。不櫓罾空歸。君非鸕鶿鳥。底為守空池。（○同上）

　　刻木作班鷦。有翅不能飛。搖著帆檣上。望見千里磯。（○同上）

　　鍥臂飲清血。牛羊持祭天。沒命成灰土。終不罷相憐。（○同上）

　　駛風何曜曜。帆上牛渚磯。帆作繖子張。船如侶馬馳。（○同上）

【前溪歌七首】

　　〖《宋書》樂志曰：前溪歌者。晉車騎將軍沈玩所制。郗昂樂府解題曰：前溪。舞曲也。〗

　　憂思出門倚。逢郎前溪度。莫作流水心。引新都舍故。（○《樂府詩集》四十五。《詩紀》四十一。）

　　為家不鑿井。擔瓶下前溪。開穿亂漫下。但聞林鳥啼。（○同上）

　　逍遙獨桑頭。北望東武亭。黃瓜被山側。春風感郎情。（○同上）

　　黃葛生爛熳。誰能斷葛根。寧斷嬌兒乳。不斷郎殷勤。（○同上）

　　黃葛結蒙籠。生在洛溪邊。花落逐水去。何當順流還。還亦不復鮮。（玉台末一句。○玉台新詠十。《樂府詩集》四十五。《詩紀》四十一。）

　　逍遙獨桑頭。東北廣無親。黃瓜是小草。春風何足嘆。憶汝涕交零。（○同上）

　　前溪滄浪映。通波澄淥清。聲弦傳不絕。千載寄汝名。永興天地並。（○同上）

【阿子歌三首】

　　〖《宋書》樂志曰：阿子歌者。亦因昇平初歌雲。阿子汝聞不。後人演其聲為阿子、歡聞二曲。樂苑曰：嘉興人養鴨兒。鴨兒既死。因有此歌。未知孰是。〗

　　阿子復阿子。念汝好顏容。風流世希有。窈窕無人雙。（○《樂府詩集》四十五。《詩紀》四十一。）

　　春月故鴨啼。獨雄顛倒落。工知悅弦死。故來相尋博。（○同上）

　　野田草欲盡。東流水又暴。念我雙飛鳧。饑渴常不飽。（○同上）

【團扇郎六首】

　　〖古今樂錄曰：團扇郎歌者。晉中書令王珉捉白團扇。與嫂婢謝芳姿有愛。情好甚篤。嫂捶撻婢過苦。王東亭聞而止之。芳姿素善歌。嫂令歌一曲。當赦之。應聲歌曰：白團扇。辛苦五流連。是郎眼所見。珉聞更問之。汝歌何遺。芳姿即改雲。白團扇。憔悴非昔容。羞與郎相見。後人因而歌之。〗

　　七寶畫團扇。燦爛明月光。餉郎卻暄暑。相憶莫相忘。（○玉台新詠十作桃葉答王團扇歌。《樂府詩集》四十五。《詩紀》四十一。）

　　青青林中竹。可作白團扇。動搖郎玉手。因風托方便。（○玉台新詠十作桃葉答王團扇歌。《樂府詩集》四十五。《詩紀》四十一。）

　　犢車薄不乘。步行耀玉顏。逢儂都共語。起欲著夜半。（○《樂府詩集》四十五。《詩紀》四十一。）

　　團扇薄不搖。窈窕搖蒲葵。相憐中道罷。定是阿誰非。（○同上）

　　御路薄不行。窈窕決橫塘。團扇鄣白日。面作芙蓉光。（○同上）

　　白練薄不著。趣欲著錦衣。異色都言好。清白為誰施。（○同上）

【同前】

　　團扇復團扇。詩許自遮面。憔悴無復理。羞與郎相見。（○玉台新詠十作桃葉答王團扇歌。《詩紀》四十一。《樂府詩集》四十五。）

【七日夜女郎歌九首】

　　三春怨離泣。九秋欣期歌。駕鸞行日時。月明濟長河。（○《樂府詩集》四十五。《詩紀》四十一。）

　　長河起秋雲。漢渚風涼發。含欣出霄路。可笑向明月。（○同上）

　　金風起漢曲。素月明河邊。七章未成匹。飛燕（樂府雲。一作鸞。《詩紀》同。）起長川。（○同上）

　　春離隔寒暑。明秋暫一會。兩嘆別日長。雙情苦（樂府作若。）饑渴。（○同上）

　　婉孌不終夕。一別周年期。桑蠶不作繭。晝夜長懸絲。（○同上）

　　靈匹怨離處。索居隔長河。玄雲不應雷。是儂啼嘆歌。（○同上）

　　振玉下金階。拭眼矚星蘭。惆悵登雲軺。悲恨兩情殫。（○同上）

　　風驂不駕纓。翼人立中庭。簫管且停吹。展我敘離情。（○同上）

　　紫霞煙翠蓋。斜月照綺窗。銜悲握離袂。易爾還年容。（○同上）

【長史變歌三首】

　　〖《宋書》樂志曰：長史變歌者。晉司徒左長史王廞臨敗所制也。〗

　　出儂吳昌門。清水綠碧色。徘徊戎馬間。求罷不能得。（○《樂府詩集》四十五。《詩紀》四十一。）

　　日和狂風扇。心故清白節。朱門前世榮。千載表忠烈。（○同上）

　　朱桂結貞根。芬芳溢帝庭。陵霜不改色。枝葉永流榮。（○同上）

【黃生曲三首】

　　黃生無誠信。冥強將儂期。通夕出門望。至晚竟不來。（○《樂府詩集》四十五。《詩紀》四十一。）

　　崔子信桑條。餒去多餒還。為歡復摧折。命生絲髮間。（○同上）

　　松柏葉青倩。石榴花葳蕤。迮置前後事。歡今定憐誰。（○同上）

【黃鵠曲四首】

　　〖《列女傳》曰：魯陶嬰者。魯陶明之女也。少寡。養幼孤。無強昆弟。魯人或聞其義將求焉。嬰乃作歌。明己之不更二庭也。魯人聞之。不敢復求。按黃鵠本漢橫吹曲名。〗

　　黃鵠參天飛。半道郁徘徊。腹中車輪轉。君知思憶誰。（○《樂府詩集》四十五。《詩紀》四十一。）

　　黃鵠參天飛。半道還哀鳴。三年失群侶。生離傷人情。（○同上）

　　黃鵠參天飛。凝翮爭風回。高翔入率闕。時復乘雲頹。（○同上）

　　黃鵠參天飛。半道還后渚。欲飛復不飛。悲鳴覓群侶。（○同上○逯案。此歌似為漢代佚篇。）

【桃葉歌三首】

　　〖古今樂錄曰：桃葉歌者。晉王子敬之所作也。桃葉。子敬妾名。緣于篤愛。所以歌之。〗

　　桃葉映紅枝。無風自婀娜。春花映何限。感郎獨采我（○《樂府詩集》四十五。《詩紀》四十一。）

　　桃葉復桃葉。桃樹連桃根。相憐兩樂事。獨使我殷勤。（○玉台新詠十作王獻之情人桃葉歌。《樂府詩集》四十五。）

　　桃葉復桃葉。渡江不用楫。但渡無所苦。我自來迎接。（玉台作迎接汝。樂府雲。一作我自迎接汝。《詩紀》同。○玉台新詠十。《樂府詩集》四十五）

【同前】

　　桃葉復桃葉。渡江不待櫓。風波了無常。沒命江南渡。（《詩紀》雲。彤管新編作桃葉。○《樂府詩集》四十五。《詩紀》四十一。）

【長樂佳七首】

　　小庭春映日。四角佩琳琅。玉枕龍鬚席。郎瞑首何當。（○《樂府詩集》四十五。《詩紀》四十一。）

　　雎鳩不集林。體潔好清流。貞節曜奇世。長樂戲汀洲。（○同上）

　　鴛鴦翻碧樹。皆以戲蘭渚。寢食不相離。長莫過時許。（○同上）

　　比翼交頸游。千載不相離。偕情欣歡念。長樂佳。（○同上）

　　欲知長樂佳。中陵羅淑女。媚蘭雙情諧。（○同上）

　　欲知長樂佳。中陵羅雎鳩。美死兩心齊。（○同上）

　　欲知長樂佳。中陵羅背林。前溪長相隨。（○同上）

【同前】

　　紅羅復斗帳。四角垂珠璫。玉枕龍鬚席。郎眠何處床。（○玉台新詠十。《樂府詩集》四十五。《詩紀》四十一。）

【歡好曲三首】

　　淑女總角時。喚作小姑子。容艷初春花。人見誰不愛。（○《樂府詩集》四十五《詩紀》四十一。）

　　窈窕上頭歡。那得及破瓜。但看脫葉蓮。何如芙蓉花。（○同上）

　　逶迤總角年。華艷星間月。遙見情傾處。不覺喉中噦。（○《樂府詩集》四十五。古樂府六。《詩紀》四十一。）

【懊儂歌十四首】

　　〖古今樂錄曰：懊儂歌者。晉石崇綠珠所作。唯絲布澀難縫一曲而已。后皆隆安初民間訛謠之曲。〗

　　絲布澀難縫。令儂十指穿。黃牛細犢車。遊戲出孟津。（○《樂府詩集》四十五。《詩紀》四十一。）

　　江中白布帆。烏布禮中帷。潭如陌上鼓。許是儂歡歸。（○同上）

　　江陵去揚州。三千三百里。已行一千三。所有二千在。（○同上）

　　寡婦哭城頹。此情非虛假。相樂不相得。抱恨黃泉下。（○同上）

　　內心百際起。外形空殷勤。既就頹城感。敢言浮花言。（○同上）



　　我與歡相憐。約誓底言者。常嘆負情人。郎今果成詐。（○同上）

　　我有一所歡。安在深闔里。桐樹不結花。何有得梧子。（○同上）

　　長檣鐵鹿子。布帆阿那起。詫儂安在間。一去三千里。（○同上）

　　暫薄牛渚磯。歡不下延板。水深沾儂衣。白黑何在浣。（○同上）

　　愛子好情懷。傾家料理亂。攬裳未結帶。落托行人斷。（○同上）

　　月落天欲曙。能得幾時眠。凄凄下床去。儂病不能言。（○同上）

　　發亂誰料理。托儂言相思。還君華艷去。催送實情來。（○同上）

　　山頭草。歡少四面風。趨使儂顛倒。（○同上）

　　懊惱奈何許。夜聞家中論。不得儂與汝。（○同上）

【神弦歌十一首】

　　〖古今樂錄曰：神弦歌十一曲。一曰宿阿。二曰道君。三曰聖郎。四曰嬌女。五曰白石郎。六曰清溪小姑。七曰湖就姑。八曰姑恩。九曰采菱童。十曰明下童。十一曰同生。〗

【宿阿曲】

　　蘇林開天門。趙尊閉地戶。神靈亦道同。真官今來下。（○《樂府詩集》四十七。《詩紀》四十一。）

【道君曲】

　　中庭有樹自語。梧桐推枝布葉（○同上）

【聖郎曲】

　　左亦不佯佯。右亦不翼翼。仙人在郎傍。玉女在郎側。酒無沙糖味。為他通顏色。（○同上）

【嬌女詩】〖二曲〗

　　北游臨河海。遙望中菰菱。芙蓉發盛華。淥水清且澄。弦歌奏聲節。仿佛有餘音。

　　蹀躞越橋上。河水東西流。上有神仙居。下有西流魚。行不獨自去。三三兩兩俱。（○《樂府詩集》四十七。《詩紀》四十一。）

【白石郎曲】〖二曲〗

　　白石郎。臨江居。前導江伯后從魚。

　　積石如玉。列松如翠。郎艷得絕。世無其二。（《詩紀》無其二二字。○《樂府詩集》四十七。《詩紀》四十一。）

【青溪小姑曲】

　　〖按干寶《搜神記》曰：廣陵蔣子文。嘗為秣陵尉。因擊賊傷而死。吳孫權時。封中都侯。立廟鐘山。《異苑》曰：青溪小姑。蔣侯第三妹也。〗

　　開門白水。側近橋樑。小姑所居。獨處無郎。（○《樂府詩集》四十七。《詩紀》四十一。）

【湖就姑曲】〖二曲〗

　　赤山湖就頭。孟陽二三月。綠蔽賁荇藪。湖就赤山磯。大姑大湖東。仲姑居湖西。（○《樂府詩集》四十七。《詩紀》四十一。）

【姑恩曲】〖二曲〗

　　明姑遵八風。蕃謁雲日中。前導陸離獸后從。朱鳥麟鳳凰。

　　苕苕山頭柏。冬夏葉不衰。獨當被天恩。枝葉華葳蕤。（○《樂府詩集》四十七。《詩紀》四十一。）

【採蓮童曲】〖二曲〗

　　泛舟采菱葉。過摘芙蓉花。扣楫命童侶。齊聲採蓮歌。

　　東湖扶菰童。西湖采菱芰。不持歌作樂。為持解愁思。（○《樂府詩集》四十七。《詩紀》四十一。）

【明下童曲】〖二曲〗

　　走馬上前坂。石子彈馬蹄。不惜彈馬蹄。但惜馬上兒。

　　陳孔驕赭白。陸郎乘班騅。徘徊射堂頭。望門不欲歸。（○《樂府詩集》四十七。《詩紀》四十一。）

【同生曲】〖二曲〗

　　人生不滿百。常抱千歲憂。早知人命促。秉燭夜行游。

　　歲月如流邁。行已及素秋。蟋蟀鳴空堂。感悵令人憂。（○《樂府詩集》四十七。《詩紀》四十一。○逯按。子夜變歌第三首與此同。惟令人作令儂。此襲用文士之作。）

【西曲歌】

【三洲歌】〖三曲〗

　　〖《唐書》樂志曰：三洲。商人歌也。古今樂錄曰：三洲歌者。商客車數游巴陵三江口往還。因共作此歌。其舊辭雲。啼將別共來。梁武帝問法雲。聞法師善解音律。此歌何如。法雲曰：應歡會而有別離啼將別。可改為歡將樂。故其歌和雲。三洲斷江口。水從窈窕河。傍流歡將樂。共來長相思。〗

　　送歡板橋灣。相待三山頭。遙見千幅帆。知是逐風流。

　　風流不暫停。三山隱行舟。願作比目魚。隨歡千里游。

　　湘東醽醁酒。廣州龍頭鐺。玉樽金鏤椀。與郎雙杯行。（○《樂府詩集》四十八。《詩紀》四十二。）

【採桑度】〖七曲〗

　　〖採桑度一曰採桑。《唐書》樂志曰：採桑因三洲曲而生此聲苑也。採桑度。梁時作。水經曰：河水過屈縣西南為採桑津。春秋僖公八年。晉里克敗狄于採桑。是也。按古今樂錄曰：採桑度。舊舞十六人。梁八人。即非梁時作矣。〗

　　蠶生春三月。春桑正含綠。女兒采春桑。歌吹當春曲。

　　冶遊採桑女。盡有芳春色。姿容應春媚。粉黛不加飾。

　　系條采春桑。采葉何紛紛。採桑不裝鉤。牽壞紫羅裙。

　　語歡稍養蠶。一頭養百塸。奈當黑瘦盡。桑葉常不周。

　　春月採桑時。林下與歡俱。養蠶不滿晨。那得羅綉褚。

　　採桑盛陽月。綠葉何翩翩。攀條上樹表。牽壞紫羅裙。

　　偽蠶化作繭。爛熳不成絲。徒勞無所獲。養蠶持底為。（○《樂府詩集》四十八。《詩紀》四十二。）

【江陵樂】〖四曲〗

　　〖古今樂錄曰：江陵樂。舊舞十六人。梁八人。〗

　　不復蹋踶人。踶地地欲穿。盆隘歡繩斷。蹋壞絳羅裙。

　　不復出場戲。踶場生青草。試作兩三回。踶場方就好。

　　陽春二三月。相將蹋百草。逢人駐上看。揚聲皆言好。

　　暫出後園看。見花多憶子。烏鳥雙雙飛。儂歡今何在。（○《樂府詩集》四十九。《詩紀》四十二。）

【青陽度】〖三曲〗

　　〖古今樂錄曰：青陽度。倚歌。凡倚歌悉用鈴鼓。無弦有吹。〗

　　隱機倚不織。尋得爛熳絲。成匹郎莫斷。憶儂經絞時。

　　碧玉搗衣砧。七寶金蓮杵。高舉徐徐下。輕搗只為汝。

　　青荷蓋綠水。芙蓉披紅鮮。下有並根藕。上生並頭蓮。（樂府作目連。○《樂府詩集》四十九。《詩紀》四十二。又玉台新詠十引末一曲作青陽歌。）

【青驄白馬】〖八曲〗

　　〖古今樂錄曰：青驄白馬，舊舞十六人。〗

　　青驄白馬紫絲韁，可憐石橋根柏梁。

　　汝忽千里去無常，願得到頭還故鄉。

　　系馬可憐著長松，遊戲徘徊五湖中。

　　借問湖中采菱婦，蓮子青荷可得否。

　　可憐白馬高纏騣，著地躑躅多徘徊。

　　問君可憐六萌車，迎取窈窕西曲娘。

　　問君可憐下都去，何得見君復西歸。

　　齊唱可憐使人惑，晝夜懷歡何時忘。（○《樂府詩集》四十九。《詩紀》四十二。○逯案。可憐白馬曲以下。皆無韻歌詞。）

【安東平五曲】

　　〖古今樂錄曰：安東平。舊舞十六人。梁八人。〗

　　凄凄烈烈。北風為雪。船道不通。步道斷絕。

　　吳中細布。闊幅長度。我有一端。與郎袴。

　　微物雖輕。拙手所作。餘有三丈。為郎別厝。

　　製為輕巾。以奉故人。不持作好。與郎拭塵。

　　東平劉生。復感人情。與郎相知。當解千齡。（○《樂府詩集》四十九。《詩紀》四十二。）

【女兒子】〖二曲〗

　　〖古今樂錄曰：女兒子。倚歌也。〗

　　巴東三峽猿鳴悲。夜鳴三聲淚沾衣。

　　我欲上蜀蜀水難。蹋蹀珂頭腰環環。（○《樂府詩集》四十九。《詩紀》四十二。）

【來羅】〖四曲〗

　　〖古今樂錄曰：倚歌也。〗

　　鬱金黃花標。下有同心草。草生日已長。人生日就老。

　　君子防示然。莫近嫌疑邊。瓜田不躡履。李下不正冠。

　　故人何怨新。切少必求多。此事何足道。聽我歌來羅。

　　白頭不忍死。心愁皆敖然。遊戲泰始世。一日當千年。（○《樂府詩集》四十九。《詩紀》四十二。）

【那呵灘】〖六曲〗

　　〖古今樂錄曰：那呵灘。舊舞十六人。梁八人。其和雲途。郎去何當還。多敘江陵及揚州事。那呵。蓋灘名也。〗

　　我去只如還。終不在道邊。我若在道邊。良信寄書還。

　　沿江引百丈。一濡多一艇。水上郎擔篙。何時至江陵。

　　江陵三千三。何足特作遠。書疏數知聞。莫令信使斷。

　　聞歡下揚州。相送江津灣。願得篙櫓折。交郎到頭還。

　　篙折當更覓。櫓折當更安。各自是官人。那得到頭還。

　　百思纏中心。憔悴為所歡。與子結終始。折約在金蘭。（○《樂府詩集》四十九。《詩紀》四十二。）

【孟珠】〖二曲。一曰丹陽孟珠歌。〗

　　〖古今樂錄曰：孟珠十曲。二曲倚歌。八曲舊舞十六人。梁八人。〗

　　人言孟珠富。信實金滿堂。龍頭銜九花。玉釵明月璫。

　　陽春二三月。草與水同色。攀條摘香花。言是歡氣息。（○《樂府詩集》四十九。《詩紀》四十二。）

【同前】〖八曲〗

　　人言春復著。我言未渠央。暫出后湖看。蒲菰如許長。

　　揚州石榴花。摘插雙襟中。葳蕤當憶我。莫持艷他儂。

　　陽春二三月。草與水同色。道逢游冶郎。恨不早相識。

　　望歡四五年。實情將懊惱。願得無人處。回身與郎抱。

　　陽春二三月。正是養蠶時。那得不相怨。其再許儂來。

　　將歡期三更。合冥歡如何。走馬放蒼鷹。飛馳赴郎期。

　　適聞梅作花。花落已成子。杜鵑繞林啼。思從心下起。

　　可憐景陽山。苕苕百尺樓。上有明天子。麟鳳戲中州。（《詩紀》雲。一作游。樂府作游。○《樂府詩集》四十九。《詩紀》四十二。）

【翳樂】〖三曲〗

　　〖古今樂錄曰：翳樂。一曲倚歌。二曲舊舞十六人。梁八人。〗

　　人生歡愛時。少年新得意。一旦不相見。輒作煩冤思。（○《樂府詩集》四十九。《詩紀》四十二。）

【同前】〖二曲〗

　　陽春二三月。相將舞翳樂。曲曲隨時變。持許艷郎目。

　　人言揚州樂。揚州信自樂。總角諸少年。歌舞自相逐。（○《樂府詩集》四十九。《詩紀》四十二。）

【月節折楊柳歌十三首】

【正月歌】

　　春風尚蕭條。去故來如新。苦心非一朝。折楊柳。愁思滿腹中。歷亂不可數。（○《樂府詩集》四十九。《詩紀》四十二。）

【二月歌】

　　翩翩烏入鄉。道逢雙燕飛。勞君看三陽。折楊柳。寄言語儂歡。尋還不復久。（○同上）

【三月歌】

　　泛舟臨曲池。仰頭看春花。杜鵑緯林啼。折楊柳。雙下俱徘徊。我與歡共取。（○同上）

【四月歌】

　　芙蓉始懷蓮。何處覓同心。俱生世尊前。折楊柳。捻香散名花。志得長相取。（○同上）

【五月歌】

　　菰生四五尺。素身為誰珍。盛年將可惜。折楊柳。作得九子粽。思想勞歡手。（○同上）

【六月歌】

　　三伏熱如火。籠窗開北牖。與郎對榻坐。折楊柳。同塸貯蜜漿。不用水洗溴。（○同上）

【七月歌】

　　織女游河邊。牽牛顧自嘆。一會復周年。折楊柳。攬結長命草。同心不相負。（○同上）

【八月歌】

　　迎歡裁衣裳。日月如流水。白露凝庭霜。折楊柳。夜聞搗衣聲。窈窕誰家婦。（○同上）

【九月歌】

　　甘菊吐黃花。非無杯觴用。當奈許寒何。折楊柳。授歡羅衣裳。含笑言不取。（○同上）

【十月歌】

　　大樹轉蕭索。天陰不作雨。嚴霜半夜落。折楊柳。林中與松柏。歲寒不相負。（○同上）

【十一月歌】

　　素雪任風流。樹木轉枯悴。松柏無所憂。折楊柳。寒衣履薄冰。歡詎知儂否。（○同上）

【十二月歌】

　　天寒歲欲暮。春秋及冬夏。苦心停欲度。折楊柳。沉亂枕席間。纏綿不覺久。（○同上）

【閏月歌】

　　成閏暑與寒。春秋補小月。念子時無間。折楊柳。陰陽推我去。那得有定主。（○《樂府詩集》四十九。）

【雜曲歌辭】

【西洲曲】〖《詩紀》雲。樂府作古辭。玉台新詠作江淹。非也。〗

　　憶梅下西洲。折梅寄江北。單衫杏子紅。雙鬢鴉雛色。西洲在何處。兩槳橋頭渡。日暮伯勞飛。風吹烏臼樹。樹下即門前。門中露翠鈿。開門郎不至。出門上采紅蓮。採蓮南塘秋。蓮花過人頭。低頭弄蓮子。蓮子青如水。置蓮懷袖中。蓮心徹底紅。憶郎郎不至。仰首望飛鴻。鴻飛滿西洲。望郎上青樓。樓高望不見。盡日欄幹頭。欄干十二曲。垂手明如玉。捲簾天自高。海水搖空綠。海水夢悠悠。君愁我亦愁。南風知我意。吹夢到西洲。（○《樂府詩集》七十二。《詩紀》四十三。廣《文選》十二。）

【長干曲】

　　逆流故相邀。菱舟不怕搖。妾家楊子住。便弄廣陵潮。（《詩紀》作朝。誤。○《樂府詩集》七十二。《詩紀》四十三。）

【休洗紅二首】

　　休洗紅。洗多紅色淡。不惜故縫衣。記得初按茜。人壽百年能幾何。後來新婦今為婆。（○《詩紀》四十三。）

　　休洗紅。洗我紅在水。新紅裁作衣。舊紅番作里。回黃轉綠無定期。世事返復君所知。（○同上）

【邯鄲歌】〖《詩紀》雲。以下二首。詩匯列在晉。〗

　　回顧灞陵上。北指邯鄲道。短衣妾不傷。南山為君老。（○《詩紀》四十三。）

【雜詩】

　　玉釵色未分。衫輕似露腕。舉袖慾障羞。回持理髮亂。（○玉台新詠十作近代雜詩。《詩紀》四十三。）

【吳趨行】

　　蠒滿蓋重簾。唯有遠相思。藕葉清朝釧。何見早歸（樂府雲。一作還。）時。（○《樂府詩集》六十四次陸機詩后。《詩紀》二十四作陸機。）

【曲池歌】

　　曲池何淡澹。芙蓉蔽清源。榮華盛壯時。見者誰不歡。一朝光採落。見者不回顏。（○古樂苑三十五。）

【郊廟歌辭】

【晉江左宗廟歌十三首】曹毗

　　〖《晉書》樂志曰：永嘉之亂。海內分崩。伶官樂器。皆沒于劉、石。江左初立宗廟。以無雅樂器及伶人。省太樂並鼓吹令。是后頗得登歌、食舉之樂。明帝又詔阮孚等增益之。成帝復置太樂官。鳩集遺逸。而尚未有金石也。庾亮為荊州。與謝尚修復雅樂。未具而亮薨。及慕容雋平冉閔。鄴下樂人頗有來者。永和十一年。謝尚鎮壽陽。採拾樂人。以備太樂。並制石磬。雅樂頗具。太元中。破苻堅。獲其樂工楊蜀等。閑習舊樂。於是四廂金石始備。使曹毗、王珣等增造宗廟歌詩。然郊祀遂不設樂。〗

【歌高祖宣皇帝】

　　于赫高祖。德協靈符。應運擾亂。厘整天衢。勛格宇宙。化動八區。肅以典刑。陶以玄珠。神石吐瑞。靈芝自敷。肇基天命。道均唐虞。（○《宋書》樂志。《晉書》樂志。《樂府詩集》八。《詩紀》三十九。）

【歌世宗景皇帝】

　　景皇承運。纂隆洪緒。皇維重抗。天暉再舉。蠢矣二寇。擾我揚楚。乃整元戎。以膏齊斧。亹亹神算。赫赫王旅。鯨鯢既平。功冠帝宇。（○同上）

【歌太祖文皇帝】

　　太祖齊聖。王猷誕融。仁教四塞。天基累崇。皇室多難。嚴清紫宮。威厲秋霜。惠過春風。平蜀夷楚。以文以戎。奄有參墟。聲流無窮。（○同上）

【歌世祖武皇帝】

　　於穆武皇。允龔欽明。應期登禪。龍飛紫庭。百揆時序。聽斷以情。殊域既賓。偽吳亦平。晨流甘露。宵暎朗星。野有擊壤。路垂頌聲。（○同上）

【歌中宗元皇帝】

　　運屯百六。天羅解貫。元皇勃興。網羅江漢。仰齊七政。俯平禍亂。化若風行。澤猶雨散。淪光更耀。（《宋書》、《晉書》作曜。）金輝復煥。德冠千載。蔚有餘粲。（○同上）

【歌肅宗明皇帝】

　　明明肅祖。闡弘帝祚。英風夙發。清暉載路。奸逆縱忒。罔式皇度。躬振朱旗。遂豁天步。宏猷淵塞。高羅雲布。品物咸寧。洪基永固。（○同上）

【歌顯宗成皇帝】

　　于休顯宗。道澤玄播。式宣德音。暢物以和。邁德蹈仁。匪禮弗過。敷以純風。濯以清波。連理映阜。鳴鳳棲柯。同規放勛。義蓋山河。（○同上）

【歌康皇帝】

　　康皇穆穆。仰嗣洪德。為而不宰。雅音四塞。閑邪以誠。鎮物以默。威靜區宇。道宣邦國。（○同上）

【歌孝宗穆皇帝】

　　孝宗夙哲。休音允臧。如彼晨離。曜景扶桑。垂訓華幄。流潤八荒。幽贊玄妙。爰該典章。西平僣蜀。北靜舊疆。高猷遠暢。朝有遺芳。（○《宋書》樂志。《樂府詩集》八。《詩紀》三十九。）

【歌哀皇帝】

　　於穆哀皇。聖心虛遠。雅好玄古。大庭是踐。道尚無為。治存易簡。化若風行。民猶草偃。雖曰登遐。徽音彌闡。愔愔雲韶。盡美盡善。（○《宋書》樂志。《晉書》樂志。《樂府詩集》八。《詩紀》三十九。）

【歌太宗簡文皇帝】 王珣

　　〖王珣。字元琳。丞相導之孫。少以清秀稱。大司馬桓溫。闢為主簿。從討袁真。封東亭侯。孝武時。累遷尚書令。〗

　　皇矣簡文。于昭于天。靈明若神。周淡如淵。沖應其來。實與其遷。亹亹心化。日用不言。易而有親。簡而可傳。觀流彌遠。求本逾玄。（○《宋書》樂志。《晉書》樂志。《樂府詩集》八。《詩紀》三十九。）

【歌烈宗孝武皇帝】 王珣

　　天鑒有晉。欽哉烈宗。同規文考。玄默允龔。威而不猛。約而能通。神鉦一震。九域來同。道積淮海。雅頌自東。氣陶淳露。化協時雍。（○同上）

【四時祠祀歌】 曹毗

　　肅肅清廟。巍巍聖功。萬國來賓。禮儀有容。鐘鼓振。金石熙。宣兆祚。武開基。神斯樂兮。理管弦。有來斯和。說功德。神斯樂兮。洋洋玄化。潤被九壤。民無不悅。道無不往。禮有儀。樂有式。詠九功。永無極。神斯樂兮。（○同上）

晉詩卷二十

　　◎釋氏

　　康僧淵

　　〈西域人。生於長安。晉成帝時過江。后遇陳郡殷浩。由是改觀。于豫章山立寺講說。卒于寺中。〉

【代答張君祖詩】〖《詩紀》據廣弘明集編入陳詩。今改列於此。說見前。〗

　　省贈法頵詩。經通妙遠。亹亹清綺。雖雲言不盡意。殆亦幾矣。夫詩者。志之所之。意跡之所寄也。忘妙玄解。神無不暢。夫未能冥達玄通者。惡得不有仰鑽之詠哉。吾想茂得之形容。雖棲守殊途。標寄玄同。仰代答之。未足盡美。亦各言其志也。其辭曰：

　　真朴運既判。萬象森已形。精靈感冥會。變化靡不經。波浪生死徒。彌綸始無名。舍本而逐末。悔吝生有情。胡不絕可欲。反宗歸無生。達觀均有無。蟬蛻豁朗明。逍遙眾妙津。棲凝于玄冥。大慈順變通。化育曷常停。幽閑自有所。豈與菩薩並。摩詰風微指。權遒多所成。悠悠滿天下。孰識秋露情。（○廣弘明集三十、《詩紀》一百七並作庾僧淵。）

【又答張君祖詩】

　　遙望華陽嶺。紫霄籠三辰。瓊嚴朗璧室。玉潤灑靈津。丹谷挺樛樹。季穎奮暉薪。融飈衝天籟。逸響互相因。鸞鳳翔回儀。虯龍灑飛鱗。中有沖漠士。耽道玩妙均。高尚凝玄寂。萬物息自賓。棲峙游方外。超世絕風塵。翹想晞眇蹤。矯步尋若人。詠嘯舍之去。榮麗何足珍。濯志八解淵。遼朗豁冥神。研幾通長妙。遺覺忽忘身。居士成有黨。顧盻非疇親。借問守常徒。何以知反真。（○廣弘明集三十、《詩紀》一百七並作庾僧淵。）

　　佛圖澄

　　〈澄。西域人。本姓帛氏。少出家。清真務學。以晉永嘉四年來適洛陽。值劉曜寇洛。澄投石勒大將軍郭黑略。勒登位已后。事澄彌篤。石虎遷都於鄴。傾心事澄。晉永和四年卒。年一百一十七。〉

【吟】

　　〖《晉書》曰：石季龍大享群臣于太武前殿。澄吟曰云云。季龍令發殿石下視之。有棘生焉。冉閔。小字棘奴。○逯案。諸石滅于冉閔。〗

　　殿乎殿乎。棘子成林。將壞人衣。（○《晉書》佛圖澄傳。高僧傳竺佛圖澄傳。）

　　支遁

　　〈支遁。字道林。本姓關氏。陳留人。或雲河東林慮人。隱居餘杭山。年二十五齣家。后入剡。于沃州小嶺立寺行道。晉哀帝即位。遣使征請出都。止東安寺講道。后歸剡山。以晉太和元年終。有集三十捲。〉

【四月八日贊佛詩】

　　三春迭雲謝。首夏含朱明。祥祥令日泰。朗朗玄夕清。菩薩彩靈和。眇然因化生。四王應期來。矯掌承玉形。飛天鼓弱羅。騰擢散芝英。綠瀾頹龍首。縹蕊翳流泠。芙蕖育神葩。傾柯獻朝榮。芬津霈四境。甘露凝玉瓶。珍祥盈四八。玄黃曜紫庭。感降非情想。恬怕無所營。玄根泯靈符。神條秀形名。圓光朗東旦。金姿艷春精。含和總八音。吐納流芳馨。跡隨因溜浪。心與太虛冥。六度啟窮俗。八解濯世纓。慧澤融無外。空同忘化情。（○廣弘明集三十。《詩紀》三十七。）

【詠八日詩三首】

　　大塊揮冥樞。昭昭兩儀映。萬品誕游華。澄清凝玄聖。釋迦乘虛會。圓神秀機正。交養衛恬和。靈知溜性命。動為務下屍。寂為無中鏡。真人播神化。流渟良有因。龍潛兜術邑。漂景閻浮濱。佇駕三春謝。飛轡朱明旬。八維披重藹。九霄落芳津。玄祗獻萬舞。般遮奏伶倫。淳白凝神宇。蘭泉渙色身。投步三才泰。揚聲五道泯。不為故為貴。忘奇故奇神。（○同上）

　　緬哉玄古思。想托因事生。相與圖靈器。像也像彼形。黃裳羅帕質。元服拖緋青。神為恭者惠。跡為動者行。虛堂陳藥餌。蔚然起奇榮。疑似垂嚱微。我諒作者情。於焉遺所尚。肅心擬太清。（○同上）

【五月長齋詩】

　　炎精育仲氣。朱離吐凝陽。廣漢潛涼變。凱風乘和翔。令月肇清齋。德澤潤無疆。四部欽嘉期。潔己升雲堂。靜晏和春暉。夕陽厲秋霜。蕭條詠林澤。恬愉味城傍。逸容研沖賾。彩彩運宮商。匠者握神標。乘風吹玄芳。淵汪道行深。婉婉化理長。亹亹維摩虛。德音暢遊方。罩窂妙傾玄。絕致由近藏。略略微容簡。八言振道綱。掇煩練陳句。臨危折婉章。浩若驚飆散。冏若揮夜光。寓言豈所托。意得筌自喪。沾洏妙習融。靡靡輕塵亡。蕭索情牖頹。寥郎神軒張。誰謂冥津遐。一悟可以航。願為游游師。棹柂入滄浪。騰波濟漂客。玄歸會道場。（○廣弘明集三十。《詩紀》三十七。）

【八關齋詩三首】〖並序〗

　　間與何驃騎期。當為合八關齋。以十月二十二日。集同意者在吳縣土山墓下。三日清晨為齋始。道士白衣凡二十四人。清和肅穆。莫不靜暢。至四日朝。眾賢各去。余既樂野室之寂。又有掘葯之懷。遂便獨住。於是乃揮手送歸。有望路之想。靜拱虛房。悟外身之真。登山採藥。集嚴水之娛。遂援筆染翰。以慰二三之情。

　　建意營法齊。里仁契朋儔。相與期良晨。沐浴造閑丘。穆穆程式堂賢。皎皎清心修。窈窕八關客。無楗自綢繆。寂默五習真。亹亹勵心柔。法鼓進三勸。激切清訓流。凄愴願弘濟。闔堂皆同舟。明明玄表聖。應此童蒙求。存誠夾室里。三界贊清休。嘉祥歸宰相。藹若慶雲浮。（○廣弘明集三十。《詩紀》三十七。）

　　三悔啟前朝。雙懺暨中夕。鳴禽戒朗旦。備禮寢玄役。蕭索庭賓離。飄遙隨風適。踟躕歧路嵎。揮手謝內析。輕軒馳中田。習習陵電擊。息心投佯步。零零振金策。引領望征人。悵

　　恨孤思積。咄矣形非我。物外固已寂。吟詠歸虛房。守真玩幽賾。雖非一往游。且以閑自釋。（○同上）

　　靖一潛蓬廬。愔愔詠初九。廣漠排林筱。流飆灑隙牖。從容遐想逸。採藥登祟阜。崎嶇升千尋。蕭條臨萬畝。望山樂榮松。瞻澤哀素柳。解帶長陵岥。婆娑清川右。泠風解煩懷。寒泉濯溫手。寥寥神氣暢。欽若盤春藪。達度冥三才。恍惚喪神偶。游觀同隱丘。愧無連化肘。（○同上）

【詠懷詩五首】

　　傲兀乘屍素。日往複月旋。弱喪困風波。流浪逐物遷。中路高韻益。窈窕欽重玄。重玄在何許。采真游理間。苟簡為我養。逍遙使我閑。寥亮心神瑩。含虛映自然。亹亹沈情去。彩彩沖懷鮮。踟躕觀象物。未始見牛全。毛鱗有所貴。所貴在忘筌。（○廣弘明集三十。《詩紀》三十七。）

　　端坐鄰孤影。眇罔玄思劬。偃蹇收神轡。領略綜名書。涉老咍雙玄。披庄玩太初。詠發清風集。觸思皆恬愉。俯欣質文蔚。仰悲二匠徂。蕭蕭柱下迥。寂寂蒙邑虛。廓矣千載事。消液歸空無。無矣復何傷。萬殊歸一塗。道會貴冥想。罔象掇玄珠。悵怏濁水際。幾忘映清渠。反鑒歸澄漠。容與含道符。心與理理密。形與物物疏。蕭索人事去。獨與神明居。（○同上）

　　晞陽熙春圃。悠緬嘆時往。感物思所托。蕭條逸韻上。尚想天台峻。仿佛嚴階仰。泠風灑蘭林。管瀨奏清響。霄崖育靈藹。神蔬含潤長。丹沙映翠瀨。芳芝曜五爽。苕苕重岫深。寥寥石室朗。中有尋代士。外身解世網。抱朴鎮有心。揮玄拂無想。隗隗形崖頹。冏冏神宇敞。宛轉元造化。縹瞥鄰大象。願投若人蹤。高步振策杖。（○同上）

　　閑邪托靜室。寂寥虛且真。逸想流嚴阿。朦朧望幽人。慨矣玄風濟。皎皎離染純。時無問道睡。行歌將何因。靈溪無驚浪。四岳無埃塵。余將游其嵎。解駕輟飛輪。芳泉代甘醴。山果兼時珍。修林暢輕跡。石宇庇微身。崇虛習本照。損無歸昔神。曖曖煩情故。零零沖氣新。近非域中客。遠非世外臣。憺怕為無德。孤哉自有鄰。（○同上）

　　坤基葩簡秀。干光流易穎。神理遠不疾。道會無陵騁。超超介石人。握玄攬機領。餘生一何散。分不諮天挺。沈無冥到韻。變不揚蔚炳。冉冉年往逡。悠悠化期永。翹首希玄津。想登故未正。生途雖十三。日已造死境。願得無身道。高棲沖默靖。（○同上）

【述懷詩二首】

　　翔鸞鳴昆崿。逸志騰冥虛。惚怳回靈翰。息肩棲南嵎。濯足戲流瀾。采練銜神蔬。高吟漱芳醴。頡頏登神梧。蕭蕭猗明翩。眇眇育清軀。長想玄運夷。傾首俟靈符。河清誠可期。戢翼令人劬。（○廣弘明集三十。《詩紀》三十七。）

　　{髟}角敦大道。弱冠弄雙玄。逡巡釋長羅。高步尋帝先。妙損階玄老。忘懷浪濠川。達觀無不可。吹累皆自然。窮理增靈薪。昭昭神火傳。熙怡安沖漠。優遊樂靜閑。膏腴無爽味。婉孌非雅弦。恢心委形度。亹亹隨化遷。（○同上）

【詠大德詩】

　　遐想存玄哉。衝風一何敞。品物質緝榮熙。生途連惚恍。既喪大澄真。物誘則智盪。昔聞庖丁子。揮戈在神往。苟能嗣沖音。攝生猶指掌。乘彼來物間。投此默照朗。邁度推卷舒。忘懷附罔象。交樂盈胸襟。神會流俯仰。大同羅萬殊。蔚若充甸網。寄旅海漚鄉。委化同天壤。（○廣弘明集三十。《詩紀》三十七。）

【詠禪思道人詩】〖並序〗

　　孫長樂作道士坐禪這像。並而贊之。可謂因俯對以寄誠心。求參焉于衡軛。圖嚴林之絕勢。想伊人之在茲。余精其製作。美其嘉文。不能默已。聊著計一首。以繼於左。其辭曰：

　　雲岑竦太荒。落落英岊布。回壑佇蘭泉。秀領攢嘉樹。蔚薈微游禽。崢嶸絕蹊路。中有沖希子。端坐摹太素。自強敏天行。弱志欲無欲。玉質凌風霜。凄凄厲清趣。指心契寒松。綢繆諒歲暮。會衷兩息間。綿綿進禪務。投一滅官知。攝二由神遇。承蜩累危丸。累十亦凝注。懸想元氣地。研幾革粗慮。冥懷夷震驚。怕然肆幽度。曾筌攀六凈。空同浪七住。逝虛乘有來。永為有待馭。（○廣弘明集三十。《詩紀》三十七。）

【詠利城山居】

　　五嶽盤神基。四瀆涌盪津。動求目方智。默守標靜仁。苟不宴出處。托好有常因。尋元存終古。洞往想逸民。玉潔箕岩下。金聲瀨沂濱。擲華藏紛霧。振褐拂埃塵。跡從尺蠖屈。道與騰龍伸。峻無單豹伐。分非首陽真。長嘯歸林嶺。廣弘明集雲。瀟灑任陶鈞。（廣弘明集作均。注云。三本、宮本作鈞。○廣弘明集三十。《詩紀》三十七。）

　　鳩羅摩什

　　〈天竺人。秦苻堅遣將呂光伐龜茲致之。堅為姚萇所害。什留光所。姚興西破呂隆。迎什至長安。晉義熙五年卒。〉

【十喻詩】

　　一喻以喻空。空必待此喻。借言以會意。意盡無會處。既得出長羅。住此無所住。若能映斯照。萬象無來去。（○《類聚》七十六。《詩紀》三十七。）

　　釋道安

　　〈道安。俗姓衛。常山扶柳人。年十二出家。歷石虎、冉閔、慕容俊世。后避亂襄陽。撰集眾經錄目。襄陽陷入秦。居長安五里寺。苻堅建元二十一年卒。〉

【答習鑿齒嘲】

　　〖《晉書》曰：道安曰：〗

　　猛虎當道食。不覺蚊虻來。（○《御覽》九百四十五。○逯案。習氏嘲道安曰：大鵬從南來。眾鳥皆戢翼。何忽凍老鴟。腩腩低頭食。則此乃道安答什。）

　　釋慧遠

　　〈慧遠。雁門樓煩人。本姓賈氏。年二十一遇釋道安。以為師。后隨道安襄陽。孝武初。襄陽陷。移居廬山。江州刺史桓伊為起東林寺。義熙十二年卒。年八十三。有集十二卷。〉



　　手把八雲氣。英明守二重。太真握明鏡。鑒合日月鋒。雲儀拂高闕。開括泥丸宮。萬響入百關。驕女坐玄房。愈行愈鮮盛。英靈自爾通。（○真誥協昌期一。《詩紀外集》一作太上宮中歌。）

【大洞真經詩】

　　〖真誥曰：楊書右大洞真經中篇。今鈔數行。〗

　　扶晨始暉生。紫雲映玄阿。煥洞圓光蔚。晃朗濯曜羅。眇眇靈景元。森灑空清華。九天館玉賓。金房煙霄歌。（外國呼日為濯曜羅。○真誥協昌期一。《詩紀外集》三。）

【八月十六日夕請靈真人授詩】〖晉興寧三年。〗

　　擬駕東岑人。停景招隱靜。仁德乘波來。俱會三秀嶺。靈芝信可食。使爾無終永。吸真獻金漿。不待百丈井。（○真誥運象篇二。《詩紀外集》三。）

【諺謠】

　　〖真誥曰：是故君姓于楊。我得為安。諺謠云云。正我等之謂耳。君省此意少愈乎。〗

　　楊君大安。董真命神。（○真誥運象篇二。）

【內經真諺】

　　〖真誥曰：眉后小穴居。為上元六合之府。主化生眼暉。和瑩精光。長珠徹童。保煉目神。是真坐起之上道。一名曰真人常居。內經真諺曰：〗

　　子欲夜書。當修常居。（○真誥協昌期九。《詩紀外集》三。）

【太平酒諺】

　　〖真誥曰：楊羲夢遊蓬萊山。會蓬萊仙公洛廣休。既下山半。見許主簿。相逢于夾石之間。公語主簿曰：吾為汝置酒四升在山上。可往飲之。此太平家酒。治人腸也。諺曰：〗

　　欲得長生。飲太平。（○真誥極真輔十七。《詩紀外集》三。）

　　許穆

　　〈穆。一名謐。字思玄。丹楊句容人。少仕郡主簿、功曹史。選補太學博士。出為餘姚令。入為尚書郎、郡中正、護軍長史、給事中、散騎常侍。修真學。密授教記。太元元年卒。年七十二。〉

【詩】

　　〖真誥曰：長史既聞啟告。賦詩一篇。本注云。此即酬釋夢之旨也。長史自書。〗

　　微誠因理感。積精洞幽真。斐斐乘雲彩。靈象憑紫煙。眇眇濯圓羅。佛佛駕飛輪。玄翰啟蒙昧。顧景思自新。（○真誥協昌期二。《詩紀外集》三作答詩。）

　　許翙

　　〈翙。字道翔。小名玉斧。許穆少子。郡舉上計掾、主簿。並不赴。居雷平山下。願早游洞室。不欲久停人世。太和五年卒。年三十。〉

【茅保命吟】

　　朝華煥晨井。九蓋傾青雲。前此珪璋庸。不識萬流椿。解落倏欻頃。寅客何必人。（原注。或雲是誠。誠則能改。○真誥甄命授三。《詩紀外集》三。）

【郭四朝叩船歌四首】

　　〖真誥曰：掾寫今舍前有塘。乃郭四朝所造也。高其牆岸。蓋水得深。但歷代久遠。塘牆頹下耳。四朝常乘小船遊戲其中。每叩船而歌曰云云。定錄言。又曰：四朝。燕國人也。兄弟四人。並得道。四朝是長兄也。真法其司三官者六百年。○《詩紀》雲苻秦時人。見《雲笈七籤》。逯案。此人乃道士所假托。《雲笈七籤》引洞仙傳。謂四朝秦時得道。非苻秦人。〗

　　清池帶靈岫。長林郁青蔥。玄鳥翔幽野。悟言出從容。鼓楫乘神波。稽首希晨風。未獲解脫期。逍遙丘山中。（○真誥稽神樞三。茅山志八。洞仙傳。《雲笈七籤》九十六。《詩紀外集》三。）

　　浪神九陔外。研道前全真。戢此靈鳳羽。藏我華龍鱗。高舉方寸物。萬吹皆垢塵。顧哀朝生蟪。（○真誥作惠。洞仙傳作輩。《詩紀》雲。一作輩。）孰盡汝車輪。（○同上）

　　游空落飛飈。靈步無形方。圓景煥明霞。九鳳唱朝陽。揮翮扇天津。晻藹慶雲翔。遂造太微宇。挹此金梨漿。逍遙玄陔表。不存亦不亡。（○同上）

　　駕飈霞帶九日。高皇齊龍輪。遂造九華室。神虎洞瓊林。風雲合成一。開闔幽門戶。靈變玄跡滅。（○同上）

【杜廣平歌吟】

　　〖真誥曰：杜契者。字廣平。京兆杜陵人。建安之初。來渡江東。依孫策。後為孫權作立信校尉。黃武二年學道。隱居華陽。〗

　　淳景翳廣林。曖日東霞升。晨風儛六煙。勃鬱八道騰。五嶽何必秀。名山亦足陵。矯首攝洞阜。棲心潛中興。吐納胎精氣。玄白誰能勝。（○真誥稽神樞三。諸真歌頌作保命仙君告許虎牙杜廣平常喜歌。《雲笈七籤》九十六、《詩紀外集》三並作杜廣平常喜歌。）

【夢詩】

　　〖真誥曰：四月二十七日夜半。夢見一女子。著上下青綾衣。與吾相見。自稱雲。我是王眉壽之小妹也。相見時。似如在山林之間。雲明日可暫出西門外。有犢車。白牛皮巾裹仆御頭者是我車也。后別相詣于貴解。因口喻作詩而別。〗

　　乘炁涉淥津。採藥中山顛。披心煥靈想。蕭盪無悟言。願與盛德游。驂駟騁因緣。榮塵何足尋。疾急君清玄。苟能攝妙觀。吐納可長年。（原注。王眉壽之小妹。即中候夫人也。○真誥握真輔二。《詩紀外集》三。）

　　◎附

【丁令威歌】

　　〖搜神後記曰：遼東城門有華表柱。忽有一白鶴集柱頭。時有少年學弓欲射之。鶴乃飛。徘徊空中而言曰云云。遂高上衝天。今遼東諸丁雲。其先世有升仙者。不知名字。〗

　　有鳥有鳥丁令威。去家千年今來歸。城郭如故人民非。何不學仙冢累累。（《詩紀》作壘壘。《雲笈七籤》作離冢累。○搜神後記一。《類聚》七十八引《搜神記》。《雲笈七籤》百十引洞仙傳。《詩紀外集》一。）

　　◎鬼神

【紫玉歌】

　　〖《搜神記》曰：吳王夫差不女名紫玉。童子韓重有道術。女悅重。欲嫁之不得。乃結氣而死。重遊學歸。往吊之。玉魂從暮出。見重流涕。乃左顧宛頸而歌曰：○逯案。此故事或不始於晉時。然以歌飾說。當在晉時。今姑附此俟考。〗

　　南山有鳥。北山張羅。烏既高飛。羅將奈何。意欲從君。讒言孔多。悲結成疹。沒命黃壚。命之不造。冤如之何。羽族之多。名為鳳凰。一日失雄。三年感傷。雖有眾鳥。不為匹雙。故見鄙姿。逢君輝光。身遠心近。何當暫忘。（○《搜神記》十六。《詩紀外集》四。又《御覽》五百七十三引羅、何、多、壚、何、鳳、傷、光八韻。吳地記引羅、何、多、壚四韻。）

【廬山夫人女婉撫琴歌】

　　〖祖台之志怪曰：建康小吏曹著。為廬山君迎至廟。廟門外置一大瓮。可受數百斛。常有風雷出其中。廬山夫人命女婉出見。容色甚麗。著大悅。夫人命婢瓊林令取琴。命婉鼓之。婉撫琴歌曰云云。歌畢。即趨入。廬山君即以婉妻著。居頃之。著求還。婉泫然賦詩為別。贈以織成袳袴。〗

　　登廬山兮郁嵯峨。晞陽風兮拂紫霞。招若人兮濯靈波。欣良運兮暢雲柯。彈鳴琴兮樂莫過。雲龍會兮登太和。（○廬山紀事。《御覽》五百七十三。《詩紀外集》四。）

【陳阿登彈琴歌】

　　〖搜神後記曰：漢時。會稽勾章人至東野。還莫。不及至家。見路旁小屋燃火。因投宿止。有一少女。不欲與丈夫共宿。呼鄰人家女自伴。夜共彈箜篌。問其姓名。女不答。彈弦而歌曰云云。明至東郭外。有賣食母在肆中。此人寄坐。因說昨所見。母聞阿登。驚曰：此是我女。近亡。葬于郭外。〗

　　連綿葛上藤。一緩復一縆。欲知我姓名。姓陳名阿登。（○搜神後記六。《御覽》五百七十三引幽明錄。《御覽》八百八十四引續《搜神記》。法苑珠林四十引續《搜神記》。《太平廣記》三百十六引靈怪集。《詩紀外集》四。）

【王敬伯劉妙容歌詩】

　　〖續齊諧記曰：晉有王敬伯者。會稽餘姚人。少好學。善鼓琴。年十八仕于東宮。為衛佐。休假還鄉。過吳。維舟中者。登亭望月。悵然有懷。乃倚琴歌泫露之時。俄聞戶外有嗟賞聲。見一女子。雅有容色。謂敬伯曰：女郎悅君之琴。願共撫之。敬伯許焉。既而女郎至。姿質婉麗。綽有餘態。從以二少女。一則向先至者。女郎乃撫琴揮弦。韻調哀雅。類今之登歌。曰古所謂楚明君也。唯嵇叔夜能為此聲。自茲已來。傳習數人而已。復鼓琴歌遲風之詞。因嘆息久之。乃命大婢酌酒。小婢彈箜篌。作宛轉歌。女郎脫頭上金釵。扣琴弦而和之。意韻繁諧。歌凡八曲。敬伯唯憶二曲。將去。留錦卧具、綉香囊並佩一雙。以遺敬伯。敬伯報以牙火籠玉琴軫。女郎悵然不忍別。且曰：深閨獨處。十有六年矣。邂逅旅館。盡平之志。蓋冥契非人事也。言竟便去。敬伯船至虎牢戍。吳令劉惠明者。有愛女早世舟中。亡卧具。于敬伯船獲焉。敬伯具以告。果於帳中得火籠琴軫。女郎名妙容。字雅華。大婢名春條。年二十許。小婢名桃枝。年十五。皆善彈箜篌及宛轉歌。相繼俱卒。○以上《樂府詩集》引。樂府又雲。唐李端又有王敬伯歌。亦出於此。逯案。續齊諧記。梁吳均撰。然檢《御覽》、事類賦引此或謂出《晉書》。或謂出《世說》。似王劉歌詩晉世已有記載。今列此俟考。〗

【王敬伯泫露詩】

　　低露下深幕。垂月照孤琴。空弦益宵淚。誰憐此夜心。（○《御覽》五百七十七引《晉書》。事類賦琴賦注引《世說》。）

【劉妙容宛轉歌二首】

　　月既明。西軒琴復清。寸心斗酒爭芳夜。千秋萬歲同一情。歌宛轉。宛轉凄以哀。願為星與漢。光影共徘徊。（○《樂府詩集》六十。《詩紀外集》四。）

　　悲且傷。參差淚成行。低紅掩翠方無色。金徽玉軫為誰鏘。歌宛轉。宛轉情復悲。願為煙與霧。氛氳對容姿。（○同上）

【又一首】

　　宛轉情復哀。願為煙與霧。氛氳君子懷。（○《御覽》五百七十七引《晉書》。事類賦琴賦注。○逯案。此蓋上歌第二首佚文。）

宋詩卷一

　　王叔之

　　〈叔之。字穆仲。琅邪人。晉、宋間處士。有《莊子》義疏三卷、集十捲。〉

【游羅浮山詩】

　　庵藹靈岳。開景神封。綿界盤址。中天舉峰。孤樓側挺。層岫回重。風雲秀體。卉木媚容。

　　（○《類聚》七。《詩紀》五十四。）

【擬古詩】

　　客從北方來。言欲到交趾。遠行無他貨。惟有鳳皇子。百金我不欲。千金難為市。（○《類聚》九十作晉王叔之。《詩紀》五十四。）

　　伍輯之

　　〈輯之。仕晉。官爵未詳。入宋為奉朝請。有從征記若干卷、集十二卷。〉

【勞歌二首】

　　幼童輕歲月。謂言可久長。一朝見零悴。嘆息向秋霜。迍邅已窮極。疢痾復不康。每恐先朝露。不見白日光。庶及盛年時。暫遂情所望。吉辰既乖越。來期眇未央。促促歲月盡。窮年空悲傷。（○文苑英華二百三。《樂府詩集》八十六。《詩紀》五十四。）

　　女蘿依附松。終已冠高枝。浮萍生托水。至死不枯萎。傷哉抱關士。獨無松與期。月色似冬草。居身苦且危。幽生重泉下。窮年冰與澌。多謝負郭生。無所事六奇。勞為社下宰。時無魏無知。（○《樂府詩集》八十六。）

【春芳詩】

　　桃柳發葇榮。丹綠粲郊邑。（○《初學記》三。）。

　　卞伯玉

　　〈伯玉。濟陰人。仕晉。官爵未詳。入宋為東陽太守、黃門郎。有繫辭注二卷、集五卷。〉

【赴中書郎詩】

　　大方信苞容。優渥遂不已。躍鱗龍鳳池。揮翰紫宸里。（○《書鈔》五十七作赴中書詩。《初學記》十一作中書郎詩。《詩紀》六十二。又《初學記》十一引第三句。）

　　謝瞻

　　〈瞻。字宣遠。一名檐。字通遠。陳郡陽夏人。晉元興元年。為安西將軍桓偉參軍。歷楚台秘書郎、劉柳建威長史、武帝鎮軍參軍、琅邪王大司馬參軍。轉主簿、安城相、宋國中書、侍郎、相國從事中郎。出為豫章太守。文章與從叔混、族弟靈運相抗。永初二年卒。年三十九。有集三卷。（○《宋書》及南史本傳俱言卒年三十五。嚴可均全宋文雲。考瞻卒于永初二年。年三十五。靈運誅于元嘉十年。年四十九。則靈運長於瞻二歲。疑有一誤。逯案。靈運生卒無誤。瞻卒年三十五當為三十九之訛。瞻永初年卒。時如為三十九。則長於靈運二歲。元興元年任桓偉參軍為十九歲。如為三十五歲。則元興元年僅十五歲。以常例衡之。不應是時即為參軍也。）〉

【九日從宋公戲馬台集送孔令詩】

　　風至授寒服。霜降休百工。繁林收陽彩。密苑解華叢。巢幕無留燕。遵渚有歸鴻。輕霞冠秋日。迅商薄清穹。聖心眷嘉節。揚鑾戾行宮。四筵沾芳醴。中堂起絲桐。扶光迫西汜。歡餘宴有窮。逝矣將歸客。養素克有終。臨流怨莫從。歡心嘆飛蓬。（○《文選》二十。古今歲時雜詠三十三。《詩紀》四十九。又《類聚》四、《初學記》四、《御覽》三十二並引工、鴻、穹、宮、桐、窮六韻。）

【答康樂秋霽詩】〖《文選》作答靈運。《詩紀》同。〗

　　夕霽風氣涼。閑房有餘清。開軒滅華燭。月露皓已盈。獨夜無物役。寢者亦雲寧。忽獲愁霖唱。懷勞奏所誠。嘆彼行旅艱。深茲眷言情。伊余雖寡慰。殷憂暫為輕。牽率酬嘉藻。長揖愧吾生。（○《文選》二十五。《詩紀》四十九。）

【于安城答靈運詩】〖五章〗

　　條繁林彌蔚。波清源愈浚。華宗誕吾秀。之子紹前胤。綢繆結風徽。煙熅吐芳訊。鴻漸隨事變。雲台與年峻。

　　華萼相光飾。嚶鳴悅同響。親親子敦余。賢賢五爾賞。比景后鮮輝。方年一日長。萎葉愛榮條。涸流好河廣。狥業謝成操。復禮愧貧樂。幸會果代耕。符守江南曲。履運傷荏苒。遵途歡緬邈。布懷存所欽。我勞一何篤。

　　肇允雖同規。翻飛各異概。迢遞封畿外。窈窕承明內。尋途之既暌。即理理已對。絲路有恆悲。矧乃在吾愛。

　　跬行安步武。鎩翮周數仞。豈不識高遠。違方往有吝。歲寒霜雪嚴。過半路愈峻。量己畏友朋。勇退不敢進。行矣勵令猷。寫誠酬來訊。（○《文選》二十五。《詩紀》四十九。又《類聚》二十一作答靈運詩。引第二章。）

【王撫軍庾西陽集別時為豫章太守庾被征還東詩】

　　〖集曰：謝還豫章。庾被征還都。王撫軍送至湓口南樓作。〗

　　祗召旋北京。守官反南服。方舟析舊知。對筵曠明牧。舉觴矜飲餞。指途念出宿。來晨無定端。別晷有成速。頹陽照通津。夕陰曖平陸。榜人理行艫。輶軒命歸仆。分手東城闉。發棹西江隩。離會雖相雜。逝川豈往複。誰謂情可書。盡言非尺牘。（○《文選》二十。《詩紀》四十九。○逯案。六臣本只作王撫軍庾西陽集別。）

【經張子房廟詩】

　　王風哀以思。周道盪無章。卜洛易隆替。興亂罔不亡。力政吞九鼎。苛慝暴三殤。息肩纏民思。靈鑒集朱光。伊人感代工。聿來扶興王。婉婉幕中畫。輝輝天業昌。鴻門銷薄蝕。垓下隕欃槍。爵仇建蕭宰。定都護儲皇。肇允契幽叟。翻飛指帝鄉。惠心奮千祀。清埃播無疆。神武睦三正。裁成被八荒。明兩燭河陰。慶霄薄汾陽。鑾旍歷頹寢。飾像薦嘉嘗。聖心豈徒甄。惟德在無忘。逝者如可作。揆子慕周行。濟注屬車士。粲粲翰墨場。瞽夫違盛觀。竦踴企一方。四達雖平直。蹇步愧無良。餐和忘微遠。延首詠太康。（○《文選》二十一作張子房詩。《詩紀》四十九。又《類聚》三十八作引王、昌、槍、皇、鄉、疆六韻。）

【游西池詩】

　　逍遙越郊肆。願言屢經過。回阡被陵闕。高台眺飛霞。惠風盪繁囿。白雪騰曾阿。褰裳順蘭沚。徙倚引芳柯。美人愆歲月。遲暮獨如何。（○《類聚》二十八。）

　　孔欣

　　〈欣。會稽山陰人。仕晉。入宋為國子博士。景平中。會稽太守褚淡之以為參軍。有集九卷。〉

【置酒高堂上】

　　置酒宴友生。高會臨疏欞。芳俎列嘉餚。山罍滿春青。廣樂充堂宇。絲竹橫兩楹。邯鄲有名倡。承間奏新聲。八音何寥亮。四座同歡情。舉觴發湛露。銜杯詠鹿鳴。觴謠可相娛。揚解意何榮。顧歡來義士。暢哉矯天誠。朝日不夕盛。川流常宵征。生猶懸水溜。死若波瀾停。當年貴得意。何能競虛名。（○《樂府詩集》三十一。《詩紀》五十四。）

【相逢狹路間】

　　相逢狹路間。道狹正踟躕。如何不群士。行吟戲路衢。輟步相與言。君行欲焉如。淳樸久已凋。榮利迭相驅。流落尚風波。人情我遷渝。勢集堂必滿。運去庭亦虛。競趨嘗不暇。誰肯眷桑樞。無為肆獨往。只將困淪胥。未若及初九。攜手歸田廬。躬耕東山畔。樂道詠玄書。狹路安足游。方外可寄娛。（○《樂府詩集》三十四。廣《文選》十四。《詩紀》五十四。）

【猛虎行】

　　飢不食邪蒿萊。倦不息無終里。邪蒿乖素尚。無終喪若始。（○《文選》四十六王文憲集序注。）

【祠太廟】

　　束帶從王事。結纓奉清祀。肅肅禁闈內。翳然絕塵軌。峨峨高堂上。層構郁雲起。明發修薦享。矜悚不遑止。罄折階廊間。棲棲常靡已。（○《初學記》十三。萬花谷后十七。《詩紀》五十四。）

　　宋文帝劉義隆

　　〈義隆。小字車兒。武帝第三子。晉義熙十一年。封彭城縣公。歷徐州、司州、荊州刺史。宋受禪。封宜都王。鎮湘江。景平二年八月即位。改元元嘉。三十年。為太子劉劭所弒。年四十七。宋孝武帝定亂。謚曰文皇帝。有集十捲。〉

【元嘉七年以滑台戰守彌時遂至陷沒乃作詩】

　　逆虜亂疆場。邊將嬰寇仇。堅城效貞節。攻戰無暫休。復瀋不可食。離機難復收。勢謝歸途單。於焉見幽囚。烈烈制邑守。捨命蹈前修。忠臣表年暮。貞柯郵嚴秋。楚庄投袂起。終然報強仇。去病辭高館。卒獲舒國憂。戎事諒未殄。民患焉得瘳。撫劍懷感激。志氣若雲浮。願想凌扶搖。弭旆拂中州。爪牙申威靈。帷幄騁良籌。華裔混殊風。率土浹王猷。惆悵懼遷逝。北顧涕交流。（○《宋書》索虜傳。）

【北伐詩】

　　〖宋《書》曰：元嘉二十三年。詔群臣曰：吾少覽篇籍。頗愛文義。自纓紼世務。情兼家國。徒存日昃。終有慚德。而區宇未一。師饉代有。永言斯瘼。彌干其慮。屬思之功。與事而廢。殘虐遊魂。齊民塗炭。乃眷北顧。無忘私拯。思總群謀。掃清逋逆。感慨之來。遂成短韻。卿等體國情深。亦當義篤其懷也。《詩》曰：〗

　　季父鑒禍先。辛生識機始。崇替非無征。興廢要有以。自昔淪中畿。倏焉盈百祀。不睹南雲陰。但見胡塵起。亂極治方形。塗泰由積否。方欲滌。遺氛。矧乃穢邊鄙。眷言悼斯民。納隍良在己。逝將振宏羅。一麾同文軌。時乎豈再來。河清難久俟。駘駟安局步。騏驥志千里。梁傅畜義心。伊相抱深恥。賞契將誰寄。要之二三子。無令齊晉朝。取愧鄒魯士。（○《宋書》索虜傳。又《類聚》五十九、《詩紀》四十五並引始、以、祀、起、否、鄙、己、軌八韻。）

【登景陽樓詩】

　　崇堂臨萬雉。層樓跨九成。瑤軒籠翠幌。組幕翳雲屏。階上曉露潔。林下夕風清。蔓藻嬛綠葉。芳蘭媚紫莖。極望周天險。留察浹神京。交渠紛綺錯。列植髮華英。（○《類聚》六十三。《詩紀》四十五。）

　　士女眩街里。軒冕曜都城。萬軫楊金鑣。千軸樹蘭旌。（○《御覽》三百五十八。○逯案。兩篇當為一首。）

　　宗炳

　　〈炳。字少文。南陽湟陽人。晉義熙中。武帝領荊州。辟主簿。后召為太尉參軍。辟太尉掾。宋受禪。征太子舍人。文帝即位。征通直郎。皆不就。有集十六卷。〉

【登半石山詩】

　　清晨陟阻崖。氣志洞蕭灑。嶰谷崩地幽。窮石凌天委。長松列竦肅。萬樹巉岩詭。上施神農蘿。下凝堯時髓。（○《類聚》七。《詩紀》三十六。）

【登白鳥山詩】

　　我徂白鳥山。因名感昔擬。仰升數百仞。俯覽眇千里。杲杲群木分。岌岌眾巒起。（○《類聚》七。《詩紀》三十六。）

　　孔甯子

　　〈甯子。會稽山陰人。義熙初為武這太尉主簿。永初中為文帝鎮西諮議參軍。文帝即位。以為黃門侍郎。領步兵校尉。進侍中。元嘉二年卒。有集十五卷。〉

【棹歌行】

　　君子樂和節。品物待陽時。上位降繁祉。元已命水嬉。倉武戒橋樑。旄人樹羽旗。高檣抗飛帆。羽蓋翳華枝。佽飛激逸響。娟娥吐清辭。溯洄緬無分。欣流愴有思。仰瞻翳雲繳。俯引沈泉絲。委羽漫通渚。鮮染中填坻。鷁鳥感江使。揚波駭馮夷。夕影雖已西。□□終無期。（○《樂府詩集》四十。《詩紀》五十三。）

【前緩聲歌】

　　供帳設玄宮。眾仙胥□亞。照照二儀曠。雍容風雲暇。北伐太行鼓。南整九疑駕。笙歌興洛川。鳴簫起秦榭。鈞天異三代。廣樂非韶夏。滿堂皆人靈。列筵必羽化。烏可循日留。兔自延月夜。弱水時一濯。扶桑聊暫舍。兆旬言履端。千齡□八蠟。（○《樂府詩集》六十五。《詩紀》五十三。）

　　傅亮

　　〈亮。字季友。北地靈州人。晉義熙中為中書黃門侍郎。武帝受禪。加尚書僕射。后與徐羡之、謝晦同廢少帝。奉迎文帝即位。元嘉三年被誅。年五十三。有集三十一卷。〉

【從武帝平閩中詩】

　　鞠旅揚城。大搜徐方。旅旌首路。元戎啟行。弭楫洪河。總轡崇芒。（《詩紀》作岡。○《類聚》五十九。《詩紀》五十三。○逯案。宋武帝有平關中姚秦事。無平閩中事。閩。關之訛。）

【從征詩】

　　息徒西楚。佇楫舊鄉。止猶岳立。動則雲翔。烈烈群師。星言啟行。泛舟掩河。秣馬登芒。（○《類聚》五十九。《詩紀》五十三。）

【奉迎大駕道路賦詩】

　　〖《詩紀》雲。《宋書》本傳曰：亮初奉迎大駕。道路賦詩三首。其一篇有憂懼之辭。按本傳。宋少帝廢。亮率行台至江陵奉迎文帝。疑即此時作也。〗

　　夙棹發皇邑。有人祖我舟。餞離不以{敝巾}。贈言重琳球。知止道攸貴。懷祿義所尤。四牡倦長路。君轡可以收。張邴結晨軌。疏董頓夕輈。東隅誠已謝。西景逝不留。性命安可圖。懷此作前修。敷衽銘篤誨。引帶佩嘉謀。迷寵非予志。厚德良未酬金。撫躬愧疲朽。三省慚爵浮。重明照蓬艾。萬品同率由。忠誥豈假知。式微發直謳。（○《宋書》本傳。《詩紀》五十三。）

【冬至】

　　星昴殷仲冬。短晷窮南陸。柔荔迎時萋。芳芸應節馥。（○《初學記》四。古今歲時雜詠三十九。《詩紀》五十三。）

　　謝晦

　　〈晦。字宣明。陳郡陽夏人。初為武帝太尉參軍。武帝受命。封武昌縣公。少帝即位。加中書令。文帝即位。加使持節。進號衛將軍。元嘉三年被誅。年三十七。〉

【彭城會詩】

　　〖宋《書》曰：晦為宋武帝太尉主簿。從征關洛。帝于彭城大會。命紙筆賦詩。晦恐帝有失。起諫帝。即代作曰：〗

　　先盪臨淄穢。卻清河洛塵。華陽有逸驥。桃林無伏輪。（○《宋書》本傳。《御覽》五百九十一作宋高祖。《詩紀》五十三。）

【悲人道】

　　〖宋《書》曰：晦敗。乃攜某弟遁、兄子世基等七騎北走。遁肥壯。不能騎馬。晦每待之。行不得速。至安陸延頭。為戍主光順之所執。順之。晦故吏也。檻送京師。于路作悲人道。其詞曰：〗

　　悲人道兮悲人道之實難。哀人道之多險。傷人道之寡安。懿華宗之冠胄。固清流而遠源。樹文德于庭戶。立操學于衡門。應積善之餘祐。當履福之所延。何小子之凶放。實招禍而作愆。值革變之大運。遭一顧于聖皇。參謀猷于創物。贊帝制于宏綱。出治戎于禁衛。入關言于帷房。分河山之圭組。繼文武之龜章。稟顧命于西殿。受遺寄於御床。伊懦劣其無節。實懷此而不忘。荷隆遇于先主。欲報之於后王。憂托付之無效。懼愧言于存亡。謂繼體其嗣業。能增輝於前光。居遏密之未幾。越禮度而湎荒。普天壤而殞氣。必社稷之淪喪。矧吾儕之體國。實啟處而匪遑。藉億兆之一志。固昏極而明彰。諒主尊而民晏。信卜祚之無疆。國既危而重構。家已衰而載昌。獲扶顛而休否。冀世道之方康。朝褒功以疏爵。只命服於西蕃。奏簫管之嘈囋。擁朱旄之赫煌。臨八方以作鎮。響文武之桓桓。厲薄弱以為政。實忘食于日旰。豈申甫之敢慕。庶惟宋之屏翰。甫逾歷其三稔。實周回其未再。豈有慮于內□。□□□其雲裁。痛夾輔之二宰。並加辟而靡貸。哀弱息之從禍。悲發中而心痗。伊荊漢之良彥。逮文武之子民。見忠貞而弗亮。睹理屈而莫申。皆義概而同憤。咸荷戈而競臻。浮舳艫之奕奕。陳車騎之轔轔。觀人和與師整。謂茲兵其誰陳。庶亡魂之雪怨。反涇渭于彝化。齊輕舟于江曲。殄銳敵其皆湮。勒陸徒于白水。寇無反於只輪。氣扔捷而益壯。威既肅而彌振。嗟時哉之不與。迕風雨以逾旬。我謀戰而不克。彼繼奔其躡塵。乏智勇之奇正。忽孟明而是遵。苟成敗其有數。豈怨天而尤人。恨矢石之未竭。遂摧師而復陳。誠得喪之所遭。固當之其無吝。痛而懷之弱子。橫遭罹之殃釁。智未窮而事傾。力未極而莫振。誓同盡于鋒鏑。我怯劣而愆信。愍弟侄之何辜。實五咎之所嬰。謂九夷之可處。思致免以全生。嗟性命之難遂。乃窘紲于邊亭。亦何忤于天地。備艱危而是丁。我聞之於昔誥。功彌高而身⻊戚。霍芒刺而倖免。卒傾宗而滅族。周嘆貴于岳吏。終下審而靡鞠。雖明德之大賢。亦不免於殘戮。懷今憚而忍人。忘向惠而莫復。績無賞而震主。將何方以自牧。非砏石之圖照。孰違禍以取福。箸殷鑒認自古。豈獨嘆于季叔。能安親而揚名。諒見稱于先哲。保歸全而終孝。傷在余而皆缺。辱歷世之平素。忽盛滿而傾滅。惟烝嘗與灑埽。痛一朝而永絕。問其誰而為之。實孤人之險戾。罪有逾于丘山。雖百死其何雪。羈角偃兮衡閭。親朋交兮平義。雖履尚兮不一。隆分好兮情寄。俱憚耕兮從祿。睹世道兮艱詖。規志局兮功名。每謂之兮為易。今定謚兮闔棺。慚明智兮昔議。雖待盡兮為恥。嗟原顏兮靡寘。長揖兮數子。謝爾兮明智。百齡兮浮促。終焉兮斟克。卧盡兮斧斤。理命兮同得。世安彼兮非此。豈曉分兮辨惑。御庄生之達言。請承風以為則。（○《宋書》本傳。）

【連句詩】

　　〖宋《書》曰：晦被誅。世基坐從。其將刑。為連句《詩》曰云云。謝晦續之曰：〗

　　功遂侔昔人。保退無智力。既涉太行險。斯路信難陟。（○《宋書》本傳。南史謝世基傳。計紀五十三。）

　　謝世基

【連句詩】

　　〖宋《書》曰：世基。晦之從子也。有才氣。晦被誅。世基坐從。其將刑。為連句《詩》曰：〗

　　偉哉橫海鯨。壯矣垂天翼。一旦失風水。翻為螻蟻食。（○《宋書》謝晦傳。南史謝世基傳。《詩紀》五十三。）

　　鄭鮮之

　　〈鮮之。字道子。開封人。初仕晉。為輔國主簿。武帝受禪。遷太常、都官尚書。元嘉三年。為尚書右僕射。四年卒。時年六十四。有集二十捲。〉

【行經張子房廟詩】

　　七雄裂周紐。道盡鼎亦淪。長風晦昆溟。潛龍動泗濱。紫煙翼丹虯。靈媼悲素鱗。（○《類聚》三十八。《詩紀》五十三。）

　　范泰

　　〈泰。字伯倫。南陽順陽人。晉豫章太守甯子。晉太元初為太學博士。出為天門太守。義熙初。荊州刺史司馬休之以為長史、南郡太守。入為黃門郎、御史中丞。出為東陽太守。累遷尚書兼司空。宋受禪。拜金紫光祿大夫。元嘉三年。進侍中、左光祿大夫、國子祭酒。五年卒。年七十四。有集二十捲。〉

【經漢高廟詩】

　　嘯吒英豪萃。指揮五嶽分。乘彼道消勢。遂廓宇宙氛。重瞳豈不偉。奮臂騰群雄。壯力拔高山。猛氣烈迅風。恃勇終必撓。道勝業自隆。（○《類聚》三十八。《詩紀》五十三。）

【鸞鳥詩】

　　昔罽賓王結罝峻卯之山。獲一鸞鳥。王甚愛之。欲其鳴而不致也。乃飾以金樊。饗以珍羞。對之愈戚。三年不鳴。其夫人曰：嘗聞鳥見其類而後鳴。何不縣鏡以映之。王從其意。鸞睹形悲鳴。哀響沖霄。一奮而絕。嗟乎。茲禽何情之深。昔鍾子破琴于伯牙。匠石韜斤于郢人。蓋悲妙賞之不存。慨神質于當年耳。矧乃一舉而殞其身者哉。悲夫。乃為《詩》曰：

　　神鸞棲高梧。爰翔霄漢際。軒翼颺輕風。清響中天厲。外患難預謀。高羅掩逸勢。明鏡懸高堂。顧影悲同契。一激九霄音。響流形已斃。（○《類聚》九十。《詩紀》五十三。）

【九月九日詩】

　　勁風肅林阿。鳴雁驚時候。籬菊熙寒藂。竹枝不改茂。（○《書鈔》百五十五。）

【詩】

　　〖《詩紀》作詠老。並注云。藝文雲梁范泰作。考梁無此名。附於此。然不得即以為伯倫作也。〗

　　枉生竟何豫。未雲倏已老。華髮飄悴容。若慮棲懷抱。疇昔少年時。皆以歸大造。（○《類聚》八十。《詩紀》五十三。）

【詠雪詩】

　　王山亘野。瓊林分道。（○《書鈔》百五十二。）

【贈袁湛謝混詩】

　　〖《晉書》曰：湛。字士深。少有操植。以沖粹自立而無文華。故不為流俗所重。時謝混為僕射。范泰贈湛及混《詩》雲：〗

　　亦有后出雋。離群頗騫翥。（○《晉書》袁湛傳。）

宋詩卷二

　　謝靈運

　　〈靈運。小名客兒。陳郡陽夏人。晉車騎將軍謝玄孫。太元末。襲封康樂公。為琅邪王大司馬參軍。劉毅鎮姑熟。以為撫軍記室參軍。毅鎮江陵。又以為衛軍從事中郎。毅誅。武帝版為太尉參軍。宋國建。遷相國從事中郎。宋受禪。降爵為侯。起為散騎常侍。轉太子左衛率。少帝即位。出為永嘉太守。文帝即位。征為秘書監。遷侍中。尋引病東歸。以游宴免官。起為臨川內史。後為有司所糾。興兵叛。禽付廣州。元嘉十年。詔就廣州棄市。年四十九。有《晉書》三十六卷、集二十捲。〉

【樂府】

【善哉行】〖以下四言。〗

　　陽谷躍升。虞淵引落。景曜東隅。蜿晚西薄。三春燠敷。九秋蕭索。涼來溫謝。寒往暑卻。居德斯頤。積善嬉謔。陰灌陽叢。凋華墮萼。歡去易慘。悲至難鑠。擊節當歌。對酒當酌。鄙哉愚人。戚戚懷瘼。善哉達士。滔滔處樂。（○《樂府詩集》三十六。廣《文選》十四。詩經四十七。又《類聚》四十一作謝惠連。引卻、萼、酌、瘼、樂五韻。）

【隴西行】

　　昔在《老子》。至理成篇。柱小傾大。綆短絕泉。鳥之棲游。林檀是閑。韶樂牢膳。豈伊攸便。胡為乖枉。從表方圓。耿耿僚志。慊慊丘園。善歌以詠。言理成篇。（○《樂府詩集》三十七。《詩紀》四十七。）

【日出東南隅行】〖以下五言。〗

　　柏梁冠南山。桂宮燿北泉。晨風拂幨幌。朝日照閨軒。美國人卧屏席。懷蘭秀瑤璠。皎潔秋鬆氣。淑德春景暄。（○《類聚》四十一。《樂府詩集》二十八。《詩紀》四十七。）

【長歌行】

　　倏爍夕星流。昱奕朝露團。粲粲烏有停。泫泫豈暫安。徂齡速飛電。頹節騖驚湍。覽物起悲緒。顧已識憂端。朽貌改鮮色。悴容變柔顏。變改苟催促。容色烏盤桓。亹亹衰期迫。靡靡壯志闌。既慚臧孫慨。復愧楊子嘆。寸陰果有逝。尺素竟無觀。幸賒道念戚。且取長歌歡。（○《樂府詩集》三十。廣《文選》十四。《詩紀》四十七。）

【苦寒行】

　　歲歲層冰合。紛紛霰雪落。浮陽減清暉。寒禽叫悲壑。飢爨煙不興。渴汲水枯涸。（○《類聚》四十一。《樂府詩集》三十三。《詩紀》四十七。）

【又】

　　樵蘇無夙飲。鑿冰煮朝餐。悲矣採薇唱。苦哉有餘酸。（○《初學記》七。）

【豫章行】

　　短生旅長世。恆覺白日欹。覽鏡睨頹容。華顏豈久期。苟無回戈術。坐觀落崦嵫。（○《類聚》四十一。《樂府詩集》三十四。《詩紀》四十七。）

【相逢行】

　　〖《詩紀》雲。樂府作惠連。今從藝文作靈運。〗

　　行行即長道。道長息班草。邂逅賞心人。與我傾懷抱。夷世信難值。憂來傷人。平生不可保。陽華與春渥。陰柯長秋槁。心慨榮去速。情苦憂來早。日華難久居。憂來傷人。諄諄亦至老。親黨近恤庇。昵君不常好。九簇悲素霰。三良怨黃鳥。邇朱白即赬。憂來傷人。近縞潔必造。水流理就濕。火炎同歸燥。賞契少能諧。斷金斷可寶。各計莫適從。萬端信紛繞。巢林宜擇木。結友使心曉。心曉形跡略。略邇誰能了。相逢既若舊。憂來傷人。片言代紵縞。（○《樂府詩集》三十四作謝惠連。《詩紀》四十七。又《類聚》四十一引草、抱、保三韻。）

【折楊柳行】

　　〖原二首。按第一首鬱郁河邊樹。乃魏文帝詞。今刪。〗

　　騷屑出穴風。揮霍見日雪。颼颼無久搖。皎皎幾時潔。未覺泮春冰。已復謝秋節。空對尺素遷。獨視寸陰滅。否桑未易系。泰茅難重拔。桑茅（樂府作苧。）迭生運。語默寄前哲。（○《樂府詩集》三十七。廣《文選》十四。《詩紀》四十七。）

【泰山吟】

　　岱宗秀維岳。崔崒刺雲天。岝崿既嶮巇。觸石輒芊綿。登封瘞崇壇。降禪藏肅然。石閭何晻藹。明堂秘靈篇。（○《初學記》五。岱史。《樂府詩集》四十一。《詩紀》四十七。又《初學記》十三引天、然二韻。）

【君子有所思行】

　　總駕越鍾陵。還顧望京畿。躑躅周名都。游目倦忘歸。市鄽無厄室。世族有高闈。密親麗華苑。軒薨飾通逵。孰是金張樂。諒由燕趙詩。長夜恣酣飲。窮年弄音徽。盛往速露墜。衰來疾風飛。餘生不歡娛。何以竟暮歸。寂寥曲肱子。瓢飲療朝飢。所秉自天性。貧富豈相譏。（○《樂府詩集》六十一。廣《文選》十四。《詩紀》四十七。）

【悲哉行】

　　〖《詩紀》雲。陸士衡集亦載此詩。誤也。陸別有一首。〗

　　萋萋春草生。王孫游有情。差池燕始飛。夭裊桃始榮。灼灼桃悅色。飛飛燕弄聲。檐上雲結陰。澗下風吹清。幽樹雖改觀。終始在初生。松蔦歡蔓延。棹葛欣虆縈。眇然遊宦子。晤言時未並。鼻感改朔氣。眼傷變節榮。侘傺豈徒然。澶漫絕音形。風來不可托。鳥去豈為聽。（○《樂府詩集》六十二。陸士衡文集七。廣《文選》十四。《詩紀》四十七。又《類聚》四十一引情、榮二韻。）

【會吟行】

　　六引緩清唱。三調佇繁音。列筵皆靜寂。咸共耹會吟。會吟自有初。請從文命敷。敷績壺冀始。刊木至江汜。列宿炳天文。負海橫地理。連峰競千仞。背流各百里。滮池溉粳稻。輕雲曖松杞。兩京愧佳麗。三都豈能似。層台指中天。高墉積崇雉。習燕躍廣途。鷁首戲清沚。肆呈窈窕容。路曜娟子。自來彌世代。賢達不可紀。句踐善廢興。越叟識行止。范蠡出江湖。梅福入城市。東方就旅逸。梁鴻去桑梓。牽綴書士風。辭殫意未已。（○《文選》二十八。《樂府詩集》六十四。三謝詩。《詩紀》四十七。又《類聚》四十二作吳會行。引音、吟、敷、汜、止、市六韻。）

【緩歌行】

　　飛客結靈友。凌空萃丹丘。習習和風起。采采彤雲浮。（《詩紀》雲。一作流。）娥皇發湘浦。霄明出河洲。宛宛連螭轡。裔裔振龍旒。（《詩紀》雲。一作輈。○《類聚》四十二。《樂府詩集》六十五。《詩紀》四十七。）

【燕歌行】〖七言〗

　　孟冬初寒節氣成。悲風入閨霜依庭。秋蟬噪柳燕辭楹。念君行役怨邊城。君何崎嶇久徂征。豈無膏沐感鸛鳴。對君不樂淚沾纓。辟窗開幌弄秦箏。調弦促柱多哀聲。遙夜明月鑒帷屏。誰知河漢淺且清。展轉思服悲明星。（○《樂府詩集》三十二。廣《文選》十四。《詩紀》四十七。又萬花谷后四十引成、庭、盈、廷四韻。）

【鞠歌行】〖以下雜言。〗

　　德不孤兮必有鄰。唱和之契冥相因。譬如虯虎兮來風雲。亦如形聲影響陳。心歡賞兮歲易淪。隱玉藏彩疇識真。叔牙顯。夷吾親。郢既歿。匠寢斤。覽古籍。信伊人。永言知已感良辰。（○《樂府詩集》三十三。《詩紀》四十七。）

【順東西門行】

　　出西門。眺雲間。揮斤扶木墜虞泉。通道人。鑒徂川。思樂暫舍誓不旋。閔九九。傷牛山。宿心載違徒昔言。競落運。務頹年。招命儕好相追牽。酌芳酤。奏繁弦。惜寸陰。情固然。（○《樂府詩集》三十七。《詩紀》四十七。）

【上留田行】

　　薄游出彼東道。上留田。薄游出彼東道。上留田。循聽一何矗矗。上留田。澄川一何皎皎。上留田。悠哉逷矣征夫。上留田。悠哉逷矣征夫。上留田。兩服上坂電游。上留田。舫舟下游飆驅。上留田。此別既久無適。上留田。此別既久無適。上留田。寸心系在萬里。上留田。尺素遵此千夕。上留田。秋冬迭相去就。上留田。秋冬迭相去就。上留田。素雪紛紛鶴委。上留田。清風飈飈入袖。上留田。歲雲暮矣增憂。上留田。歲雲暮矣增憂。上留田。誠知運來詎抑。上留田。熟視年往莫留。上留田。（○《樂府詩集》三十八。廣《文選》十四。詩經四十七。）

【詩】

【三月三日侍宴西池詩】〖四言〗

　　詳觀記牒。鴻荒莫傳。降及雲鳥。曰聖則天。虞承唐命。周襲商艱。江之永矣。皇心惟眷。矧乃暮春。時物芳衍。濫觴逶迤。周流蘭殿。禮備朝容。樂闋夕宴。（○《類聚》四。廣《文選》八。《詩紀》四十七。又《初學記》四、古今歲時雜詠十六並引衍、殿、宴三韻。）

【贈從弟弘元詩】〖六章〗從弟弘元。為驃騎記室參軍。義熙十一年十月十日。從鎮江陵。贈以此詩。

　　毖彼明泉。馥矣芳荑。揚曄神皋。澂清靈谿。灼灼吾秀。徽美是諧。譽必德昭。志由業棲。

　　憩鳳于林。養龍在泉。舍潛就躍。假雲翔天。飪以味變。台以明宣。言辭戚朝。聿來鼎藩。

　　昔爾同事。謂予偕征。暌合無朕。聚散有情。我端北署。子騰南溟。申非授乖。飲淚凄聲。

　　緬邈荊巫。杳翳江湍。三千既曠。繇役實難。想像微景。延佇音翰。因雲往情。感風來嘆。

　　寢處燕說。指辰忌薄。仳離未幾。節至采獲。靜念霜繁。長懷景落。人道分慮。前期靡托。

　　視聽易狎。沖用難本。違真一差。順性誰卷。顏子悔傷。蘧生化善。心愧雖厚。行迷未遠。平生結誠。久要罔轉。警掉候風。側望雙反。（○文館詞林百五十二。）

【答中書詩】〖八章〗

　　懸圃樹瑤。崑山挺玉。流采神皋。列秀華岳。休哉美寶。擢穎昌族。灼灼風徽。采采文牘。

　　伊昔昆弟。敦好閭里。我暨我友。均尚同恥。仰儀前修。綢繆儒史。亦有暇日。嘯歌宴喜。

　　聚散無期。乖仳易端。之子名揚。鄙夫忝官。素質成漆。巾褐懼蘭。遷流推薄。雲胡不嘆。

　　中予備列。子贊時庸。偕直東署。密勿游從。彼美顯價。煌煌逸蹤。振跡鼎朝。翰飛雲龍。

　　嗟茲飄轉。隨流如萍。台岳崇觀。僚士惟明。璅々下陪。從公於征。溯江踐漢。自徐徂荊。

　　契闊北京。劬勞西郢。守官末局。年月已永。孰是疲劣。逢此多□。厚顏既積。在志莫省。

　　凄凄離人。惋乖悼己。企佇好音。傾渴行李。矧乃良朋。貽我瓊玘。久要既篤。平生盈耳。申復情言。欣嘆起。保用托誠。寄之吾子。

　　在昔先師。任誠師天。刻意豈高。江海非閑。守道順性。樂茲丘園。偕友之唱。敬悅在篇。霜露荏苒。日月如捐。相望式遄。言歸言旋。（○文館詞林百五十二。）

【贈從弟弘元時為中軍功曹住京詩】〖五章〗

　　於穆冠族。肇自有姜。峻極誕靈。伊源降祥。貽厥不已。歷代流光。邁矣夫子。允迪清芳。

　　昔聞蘭金。載美典經。曾是朋從。契合性情。我違志概。顯藏無成。疇鑒予心。托之吾生。

　　維翰孔務。明時勞止。我求髦俊。以作僚士。僉曰爾諧。俾蕃是紀。逝將去我。言念北鄙。

　　契闊群從。繾綣游娛。歷時閱歲。寒暑屢徂。接席密處。同軫修衢。孰雲異對。翔集無殊。

　　子既祗命。餞此離襟。良會難期。朝光易侵。人之執情。Ａ２９景悼心。分手遵渚。傾耳淑音。（○文館詞林百五十二。）

【贈安成詩】〖七章〗

　　時文前代。徽猷系從。于邁吾子。誕俊華宗。明發迪吉。因心體聰。微言是賞。斯文以崇。

　　用舍誰階。賓名相傳。秘丘發軫。千里知賢。撫翼宰朝。翰飛戚蕃。佐道以業。淑問聿宣。

　　相彼景響。有比表聲。始雲同宗。終焉友生。棠棣隆親。頍弁鑒情。緬邈歲月。繾綣平生。

　　明政敦化。矜恤載懷。用掇良彥。循我人黎。江既永矣。服亦南畿。解袂告離。雲往風飛。



　　揮手未幾。鑽燧推斥。青春屏轡。素秋系跡。媚彼時漁。戀此分拆。我勞行久。實獲予戚。

　　昔在先道。垂誥亨鮮。亦曰于豹。調和韋弦。清靜有默。平正無偏。欽隆令績。尉沃願言。

　　駑不逮駿。蕕不間薰。三省朽質。再沾慶雲。仰慚蓼蕭。俯惕惟塵。將拭舊褐。劫來虛汾。疇咨亮款。敬告在文。（○文館詞林百五十二。）

【答謝諮議詩】〖八章〗

　　玉衡迅駕。四節如飛。急景西馳。奔浪赴沂。英華始玩。落葉已稀。惆悵衡皋。心焉有違。

　　告離甫爾。荏冉回周。懷風感遷。思我良疇。豈其無人。莫與好仇。孰曰晏安。神往形留。

　　感昔戎行。遠暨西垠。黽勉于役。不敢告勤。爾亦同事。契闊江汶。庶同支離。攘臂解紛。

　　鳴鵠在陰。自幽必顯。既曰有聲。因風易演。逶迤雲閣。司帝之典。蔚彼遺藉。如瑩如洗。

　　齊仲善交。在久彌敬。自我之遘。一遇而定。於穆謝生。以和繕性。有言屬耳。有文在詠。

　　寡弱多幸。逢茲道泰。荷榮西荒。晏然解帶。翦削前識。任此天籟。人既遇矣。何懼何害。

　　搔首北眷。清對未從。瞻雲累嘆。思□御風。良願易違。嘉樂難逢。微我無衣。溫涼誰同。

　　古人善身。實畏斯名。緣督何貴。卷耀藏馨。九言之贈。實由未冥。片音或重。玙璠可輕。（○文館詞林百五十八。）

【述祖德詩二首】〖以下五言。〗

　　〖序曰：太元中。王父龕定淮南。負荷世業。專主隆人。逮賢相徂謝。君子道消。拂衣蕃岳。拂衣蕃岳。考卜東山。事同樂生之時。志期范蠡之舉。〗達人貴自我。高情屬天雲。兼抱濟物性。而不纓垢氛。段生藩魏國。展季救魯民。弦高犒師。仲連卻秦軍。臨組乍不緤。對珪寧肯分。惠物辭所賞。勵志故絕人。苕苕歷千載。遙遙播清塵。清塵竟誰嗣。明哲垂經綸。委講輟道論。必服康世屯。屯難既雲康。尊主隆斯民。中原昔喪亂。喪亂豈解已。崩騰永嘉末。逼迫太元始。河外無反正。江介有　圯。萬幫咸震懾。橫流賴君子。拯溺由道情。龕暴資神理。秦趙欣來蘇。燕魏遲文軌。賢相謝世運。遠圖因事止。高揖七州外。拂衣五湖裡。隨山疏浚潭。傍嚴藝枌梓。遺情舍塵物。貞觀丘壑美。（○同上）

【九日從宋公戲馬台集送孔令詩】

　　季秋邊朔苦。旅雁違霜雪。凄凄陽卉腓。皎皎寒潭吉。良辰感聖心。雲旗興暮節。鳴葭戾朱宮。蘭卮獻時哲。餞宴光有孚。和樂隆歲時，在宥天下理。吹萬群方悅。歸客遂海隅。脫冠謝朝列。弭棹薄枉渚。指景待樂游。河流有急瀾。浮驂無緩轍。豈伊川途念。宿心愧將別。彼美丘園道。喟焉傷薄劣。（○《文選》二十。古今歲時雜詠三十三。三謝詩。《詩紀》四十七。又《書鈔》百五十五引雪、潔二韻。《類聚》四引雪、潔、節、哲、列、轍六韻。《初學記》十八引列、闕二韻。黃氏集千家注杜工部詩史補遺一獨酌詩注引劣一韻。《御覽》三十二引雪、潔、節、哲、列、轍六韻。七百七十六引轍、別二韻。）

【彭城宮中直感歲暮詩】

　　草草眷徂物。契契矜歲殫。楚艷起行戚。吳趨絕歸歡。修帶緩舊裳。素鬢改朱顏。晚暮悲獨坐。鳴鶗歇春蘭。（○《類聚》三。《初學記》三。《詩紀》四十八。）

【從游京口北固應詔詩】

　　玉璽戒誠信。黃屋示崇高。事為名教用。道以神理超。昔聞汾水游。今見塵外鑣。鳴笳發春渚。稅鑾登山椒。張組眺倒景。列筵矚歸潮。遠嚴映蘭薄。白日麗江皋。原隰荑綠柳。墟囿散紅桃。皇心美陽澤。萬象咸光昭。顧己枉維縶。撫志慚場苗。工拙各所宜。終以反林巢。曾是縈舊想。覽物奏長謠。（○《文選》二十二。三謝詩。《詩紀》四十七。）

【永初三年七月十六日之郡初發都詩】

　　述職期闌暑。理棹變金素。秋岸澄夕陰。火旻團朝露。辛苦誰為情。遊子值頹暮。愛似庄念昔。久敬曾存故。如何懷土心。持此謝遠度。李牧愧長袖。卻克慚躧步。良時不見遺。丑狀不成惡。曰余亦支離。依方早有慕。生幸休明世。親蒙英達顧。空班趙氏璧。徒乖魏王瓠。從來漸二紀。始得傍歸路。將窮山海跡。永絕賞心悟。（六臣本《文選》注云。五臣作晤字。○《文選》二十六。三謝詩。《詩紀》四十七。又《類聚》二十七引素、露、暮、顧、瓠、路、悟六韻。）

【鄰里相送至方山詩】

　　只役出皇邑。相期憩甌越。解纜及流潮。懷舊不能發。析析就衰林。皎皎明秋月。含情易為盈。遇物難可歇。積痾謝生慮。寡慾罕所闕。資此永幽棲。豈伊年歲別。各勉日新志。音塵慰寂蔑。（李善本《文選》注云。蔑一作滅。○《文選》二十。三謝詩。《詩紀》四十七。又《類聚》二十九引越、發、月、歇四韻。《初學記》十作引越、發、月、歇四韻。草堂詩箋八崔駙詩注引別一韻。）

【過始寧墅詩】

　　束髮懷耿介。逐物遂推遷。違志似如昨。二紀及茲年。緇磷謝清曠。疲薾慚貞堅。拙疾相倚薄。還得靜者便。剖竹守滄海。枉帆過舊山。山行窮登頓。水涉盡洄沿。岩峭嶺稠疊。洲縈渚連綿。白雲抱幽石。綠筱媚清漣。葺宇臨回江。築觀基曾巔。揮手告鄉曲。三載期歸旋。且為樹枌檟。無令孤願言。（○《文選》二十六。三謝詩。文章正宗二十九。《詩紀》四十七。又草堂詩箋十五秦州詩注引一句。）

【富春渚詩】

　　宵濟漁浦潭。旦及富春郭。定山緬雲霧。赤亭無淹薄。逆流觸驚急。臨圻阻參錯。亮乏伯昏分。險過呂梁壑。洊至宜便習。兼山貴止托。平生協幽期。淪躓困微弱。久露干祿請。始果遠遊諾。宿心漸申寫。萬事俱零落。懷抱既昭曠。外物徒龍蠖。（○《文選》二十六。三謝詩。《詩紀》四十七。又《御覽》四十六、環宇記九十一併引郭、泊二韻。韻語陽秋十三引薄一韻。輿地紀勝二引泊一韻。）

【七里瀨詩】

　　羈心積秋晨。晨積展游眺。孤客傷逝湍。徒旅苦奔峭。石淺水潺湲。日落山照曜。荒林紛沃若。哀禽相叫嘯。遭物悼遷斥。存期得要妙。既秉上皇心。豈屑末代誚。目睹嚴子瀨。想屬任公釣。誰謂古今殊。異代可同調。（○《文選》二十六。三謝詩。《詩紀》四十七。）

【晚出西謝堂詩】

　　步出西城門。遙望城西岑。連鄣疊巘崿。青翠杳深沉。曉霜楓葉丹。夕曛嵐氣陰。節往戚不淺。感來念已深。羈雌戀舊侶。迷鳥懷故林。含情尚勞愛。如保離賞心。撫鏡華緇鬢。攬帶緩促衿。安排徒空言。幽獨賴鳴琴。（○《文選》二十二。《類聚》二十八。三謝詩。永嘉縣誌二、二十一。《詩紀》四十七。又環宇記九十九引岑、沈二韻。）

【登池上樓詩】

　　潛虯媚幽姿。飛鴻響遠音。薄霄愧雲浮。棲川怍淵沈。進德智所拙。退耕力不任。狥祿反窮海。卧痾對空林。衾枕昧節候。褰開暫窺臨。傾耳聆波瀾。舉目眺嶇嶔。初景革緒風。新陽改故陰。池塘生春草。園柳變鳴禽。祁祁傷豳歌。萋萋感楚吟。索居易永久。離群難處心。持操豈獨古。無悶征在今。（○《文選》二十二。三謝詩。文章正宗二十九。永嘉縣誌二十一。《詩紀》四十七。又《類聚》二十八引林、嶔、陰、禽、心、今五韻。）

【游南亭詩】

　　時竟夕澄霽。雲歸日西馳。密林含餘清。遠峰隱半規。久痗昏墊苦。旅館眺郊歧。澤蘭漸被徑。芙蓉始發池。未厭青春好。已觀朱明移。戚戚感物嘆。星星白髮垂。藥餌情所止。衰疾忽在斯。逝將候秋水。息晃偃舊崖。我志誰與亮。賞心惟良知。（○《文選》二十二。三謝詩。永嘉縣誌二十一。《詩紀》四十七。又草堂詩箋三十六曉發詩注引斯一韻。歲華紀麗四引規一韻。）

【游赤石進帆海詩】

　　首夏猶清和。芳草亦未歇。水宿淹晨暮。陰霞屢興沒。周覽倦瀛堧。況乃陵窮發。川后時安流。天吳靜不發。揚帆採石華。掛席拾海月。溟漲無端倪犯。虛舟有超越。仲連輕齊組。子牟眷魏闕。矜名道不足。適已物可忽。請附任公言。終然謝天伐。（○《文選》二十二。《初學記》六。三謝詩。永嘉縣誌三十三。《詩紀》四十七。又草堂詩箋四苦雨詩注引月一韻。）

【登江中孤嶼詩】

　　江南倦歷覽。江北曠周旋。懷新道轉回。尋異景不延。亂流趨孤嶼。孤嶼媚中川。雲日相輝映。空水共澄鮮。表靈物莫賞。蘊真誰為傳。想像崑山姿。緬邈區中緣。始信安期術。得盡養生年。（○《文選》二十六。三謝詩。永嘉縣誌二。《詩紀》四十七。又《類聚》二十八引旋、延、川、鮮、傳五韻。）

【登永嘉綠嶂山詩】

　　裹糧杖輕策。懷遲上幽室。行源逕轉遠。距陸情未畢。澹瀲結寒姿。團欒潤霜質。澗委水屢迷。林迥嚴逾密。眷西謂初月。顧東疑落日。踐夕奄昏曙。蔽翳皆周悉。蠱上貴不事。履二美貞吉。幽人常坦步。高尚邈難匹。頤阿竟何端。寂寂寄抱一。恬如既已交。繕性自此出。（○永嘉縣誌二。廣《文選》九。《詩紀》四十七。又寰宇記九十九引質、密二韻。）

【郡東山望溟海詩】

　　開春獻初歲。白日出悠悠。盪志將愉樂。瞰海庶忘憂。策馬步蘭皋。緤控息椒丘。采蕙遵大薄。搴若履長洲。白花皜陽林。紫{艹囂}曄春流。非徒不弭忘。覽物情彌遒。萱蘇始無慰。寂寞終可求。（○《類聚》二十八作東山望海詩。永嘉縣誌二。廣《文選》九作東山望海詩。《詩紀》四十七。）

【游嶺門山詩】

　　西京誰修政。龔汲稱良吏。君子豈定所。清塵慮不嗣。早蒞建德鄉。民懷虞芮意。海岸常寥寥。空館盈清思。協以上冬月。晨游肆所喜。千圻邈不同。萬嶺狀皆異。威摧三山峭。瀄汨兩江駛。漁舟豈安流。樵拾謝西芘。人生誰雲樂。貴不屈所志。（○廣《文選》九。《詩紀》四十七。）

【石室山詩】

　　清旦索幽異。放舟越垌郊。莓莓蘭渚急。藐藐苔嶺高。石室冠林陬。飛泉發山椒。虛泛徑千載。崢嶸非一朝。鄉村絕聞見。樵蘇限風霄。微戎無遠覽。總笄羡升喬。靈域久韜隱。如與心賞交。合歡不容言。摘芳弄寒條。（○永嘉縣誌二。《詩紀》四十七。又寰宇記九十九引郊、梢二韻。）

【登石室飯僧詩】

　　迎旭凌絕嶝。映泫歸漵浦。鑽燧斷山木。掩岸域石戶。結駕非丹薨。藉田資宿莽。同游息心客。曖然若可睹。清霄颺浮煙。空林響法鼓。忘懷狎鷗。攝生馴兕虎。望嶺眷靈鷲。延心念凈土。若乘四等觀。永拔三界苦。（○永嘉縣誌二作過瞿谿山飯僧詩。又《類聚》七十六、《詩紀》四十八並作過瞿溪石室飯僧詩。引鼓、苦二韻。寰宇記九十九引浦、莽二韻。）

【登上戍石鼓山詩】

　　旅人心長久。憂憂自相接。故鄉路遙遠。川陸不可涉。汩汩莫與娛。發春托登躡。歡願既無並。戚慮庶有協。極目睞左闊。回顧眺右狹。日末澗增波。雲生嶺逾疊。白芷競新苕。綠蘋齊初葉。摘芳芳靡諼。愉樂樂不燮。佳期緬無像。騁望誰雲愜。（○永嘉縣誌二。廣《文選》九。《詩紀》四十七。）

【石壁立招提精舍詩】

　　四城有頓躓。三世無極已。浮歡昧眼前。沉照貫終始。壯齡緩前期。頹年迫暮齒。揮霍夢幻頃。飄忽風電起。良緣迨未謝。時逝不可俟。敬擬靈鷲山。尚想祗洹軌。絕溜飛庭前。高林映窗里。禪室棲空觀。講宇析妙理。（○《類聚》七十六。《詩紀》四十八。）

【石壁精舍還湖中作詩】

　　昏旦變氣候。山水含清暉。清暉能娛人。遊子憺忘歸。出穀日尚早。入舟陽已微。林壑斂暝色。雲霞收夕霏。芰荷迭映蔚。蒲稗相因依。披拂趨南逕。愉悅偃東扉。慮澹物自輕。意愜理無違。寄言攝生客。試用此道推。（○《文選》二十二。三謝詩。文章正宗二十九。永嘉縣誌三十三。《詩紀》四十八。又文鏡秘府論天卷引霏一韻。《類聚》九引暉、歸、微、霏、依、扉六韻。寰宇記百十一引暉、歸二韻。永嘉縣誌二引暉、歸、微、霏、依、違、推七韻。）

【登石門最高頂詩】

　　晨策尋絕壁。夕息在山棲。疏峰抗高館。對嶺臨回溪。長林羅戶穴。積石擁階基。連嚴覺路塞。密竹使徑迷。來人忘新術。去子惑故蹊。活活夕流駛。噭々夜猿啼。沈冥豈別理。守道自不攜。心契九秋Ａ３１。目玩三春荑。居常以待終。處順故安排。惜無同懷客。共登青雲梯。（○《文選》二十二。《廬山記》四。三謝詩。《詩紀》四十八。又《類聚》八引棲、溪、階、迷、蹊、啼、攜、荑、梯九韻。廬山紀事十二引棲、溪、基、迷、蹊、啼、攜、荑、梯九韻。○逯案。《文選》集注引《文選》鈔曰：靈運游名山志雲。石門在永嘉。永嘉縣誌亦言及石門。則此詩乃永嘉時作。《廬山記》、廬山紀事皆收此詩。蓋後人以意為之。不足據。）

【石門新營所住四面高山回溪】〖六臣本《文選》注云。五臣作磎。〗石瀨茂林修竹〖李善本《文選》作修竹茂林。〗詩

　　躋險築幽居。披雲卧石門。苔滑誰能步。葛弱豈可捫。裊裊秋風過。萋萋春草繁。美人游不還。佳期何由敦。芳塵凝瑤席。清醑滿金樽。洞庭空波瀾。桂枝徒攀翻。結念屬霄漢。孤景莫與諼。俯濯石下潭。俯看條上猿。早聞夕飈急。晚見朝日暾。崖傾光光難留。林深響易奔。感往慮有復。理來情無存。庶持乘日車。得以慰營魂。匪為眾人說。冀與智者論。（○《文選》三十。三謝詩。《詩紀》四十八。）

【從斤竹澗越嶺溪行詩】

　　猿鳴誠知曙。谷幽光未顯。嚴下雲方合。花上露猶泫。逶迤傍隈隩。迢遞陟陘峴。過澗既厲急。登棧亦陵緬。川渚屢徑復。乘流玩迴轉。蘋萍泛沉深。菰蒲冒清淺。企石挹飛泉。攀林摘葉卷。想見山阿人。薜蘿若在眼。握蘭勤徒結。折麻心莫展。情用賞為美。事昧竟誰辨。觀此遺物慮。一悟得所遣。（○《文選》二十二。三謝詩。詩尼四十八。又《類聚》三十六引顯、泫、峴、淺、卷、眼六韻。）

【過白岸亭詩】

　　拂衣遵沙垣。緩步入蓬屋。近澗涓密石。遠山映疏木。空翠難強名。漁釣易為曲。援蘿臨青崖。春心自相屬。交交止栩黃。呦呦食萍鹿。傷彼人百哀。嘉爾承筐樂。榮悴迭去來。窮通成休慽。未若長疏散。萬事恆抱朴。（○永嘉縣誌二十一。廣《文選》十。《詩紀》四聲十八。）

【石門岩上宿詩】〖《詩紀》作夜宿石門詩。注云。拾遺作石門岩上宿。〗

　　朝搴苑中蘭。畏彼霜下歇。暝還雲際宿。弄此石上月。鳥鳴識夜棲。木落知風發。異音同至聽。殊響俱清越。妙物莫為賞。芳醑誰與伐。美人竟不來。陽阿徒晞髮。（○廣《文選》十、《詩紀》四十八並作夜宿石門詩。又《類聚》八、廬山紀事十二並引歇、月、發、越、發五韻。○逯案。唐丘丹奉使過石門觀瀑詩序雲。謝康樂宋景平中為永嘉守。有石門嚴上宿詩。余六代叔祖梁中書侍郎天監中有過石門瀑布詩。后亦為此郡。小子大曆中奉使。竊有繼作。雖不足克紹祖德。追蹤昔賢。蓋造奇懷感之志也。）

【行田登海口盤嶼山詩】

　　羈苦孰雲慰。觀海藉朝風。莫辨洪波極。誰知大壑東。依稀采菱歌。仿佛含嚬容。遨遊碧沙渚。游衍丹山峰。（○廣《文選》十。《詩紀》四十七。）

【白石嚴下徑行田詩】

　　小邑居易貧。災年民無生。知淺懼不周。愛深憂在情。舊業橫海外。蕪穢積頹齡。饑饉不可久。甘心務經營。千頃帶遠堤。萬里瀉長汀。洲流涓澮合。連統塍埒並。雖非楚宮化。荒闕亦黎萌。雖非鄭白渠。每歲望東京。天鑒儻不孤。來茲驗微誠。（○廣《文選》十。《詩紀》四十七。）

【齋中讀書詩】

　　昔途游京華。未嘗廢丘壑。矧乃歸山川。心跡雙寂寞。虛館絕諍訟。空庭來鳥雀。卧疾豐暇豫。翰墨時間作。懷抱觀古今。寢食展戲謔。既笑沮溺苦。又哂子雲閣。執戟亦以疲。耕稼豈雲樂。萬事難並歡。達生幸可托。（○《文選》三十。文章正宗二十九。三謝詩。《詩紀》四十七。）

【讀書齋詩】

　　春事日已歇。池塘曠幽尋。殘紅被徑隧。初綠雜淺深。偃仰倦芳褥。頻步憂新陰。謀春不及竟。夏物遽見侵。（○永嘉縣誌二十一。）

【命學士講書詩】

　　卧病同淮陽。宰邑曠武城。弦歌愧言子。清凈謝伏生。古人不可攀。何以報恩榮。時往歲易周。聿來政無成。曾是展予心。招學講群經。鑠金既雲刃。凝土亦能鉶。望爾志尚隆。遠嗣竹箭聲。敢謂荀氏訓。且布蘭陵情。待罪豈久期。禮樂俟賢明。（○永嘉縣誌三十三。《詩紀》四十七。）

【種桑詩】

　　詩人陳條柯。亦有美攘剔。前修為誰故。後事資紡績。常佩知方誡。愧微富教益。浮陽騖嘉月。藝桑迨間隙。疏欄發近郛。長行達廣場。曠流始毖泉。湎途猶跬跡。俾此將長成。慰我海外役。（○永嘉縣誌三十三。廣《文選》十四。《詩紀》四十七。）

　　謝靈運

【初去郡詩】

　　彭薛裁知恥。貢公未遺榮。或可優貪競。豈足稱達生。伊余秉微尚。拙訥謝浮名。廬園當棲岩。卑位代躬耕。顧已雖自許。心跡猶未並。無庸方周任。有疾像長卿。畢娶類尚子。薄游似邴生。恭承古人意。促裝返柴荊。牽絲及元興。解龜在景平。負心二十載。認今廢將迎。理棹遄還期。遵渚騖修垌。溯溪終水涉。登嶺始山行。野曠沙岸凈。天高秋月明。憩石挹飛泉。攀林搴落英。戰勝臞者肥。鑒止流歸停。即是羲唐化。獲我擊壤情。（○《文選》二十六。三謝詩。文章正宗二十九。《詩紀》四十八。又《類聚》五十作去永嘉郡詩。引英、明二韻。）

【北亭與吏民別詩】

　　刀筆愧張杜。棄繻慚終軍。貴史寄子長。愛賦托子雲。昔值休明初。以此預人群。常呼城旁道。更歌憂逸民。猶抱見素樸。兼勉擁來勤。定自征伐檀。亦已驗惟塵。晚末牽餘榮。憩泊甌海濱。時易速還周。德乏勤濟振。眷言徒矜傷。靡術謝經綸。矧乃卧沈痾。針石苦微身。行久懷邱窟。景昃感秋旻。旻秋有歸棹。昃景無淹津。前期眇已往。後會邈無因。貧者缺所贈。風寒護爾身。（○永嘉縣誌二十二。寰宇記九十九引因一韻。）

【田南樹園激流植楥詩】

　　樵隱俱在山。由來事不同。不同非一事。養痾亦園中。中園屏氛雜。清曠招遠風。卜室倚北阜。啟扉面南江。激澗代汲井。插槿當列墉。群木既羅戶。眾山亦當窗。靡迤趨下田。迢遞瞰高峰。寡慾不期勞。即事罕人功。唯開蔣生徑。永懷求百蹤。賞心不可忘。妙善冀能同。（○《文選》三十。三謝詩。文章正宗二十九。《詩紀》四十八。）

【于南山往北山經湖中瞻眺詩】

　　朝旦發陽崖。景落憩陰峰。舍舟眺回渚。停策倚茂松。側逕既窈窕。環洲亦玲瓏。俯視喬木杪。仰聆大壑淙。石橫水分流。林密蹊絕蹤。解作竟何感。升長皆豐容。初篁苞綠籜。新蒲含紫茸。海鷗戲春岸。天雞弄和風。撫化心無厭。覽物眷彌重。不惜去人遠。但恨莫與同。孤游非情嘆。賞廢理誰通。（○《文選》二十二。三謝詩。永嘉縣誌三十三。《詩紀》四十八。又《文選》二十六贈郭桐廬詩汪引一句。）

【南樓中望所遲客詩】

　　杳杳日西頹。漫漫長路迫。登樓為誰思。臨江遲來客。與我別所期。期在三五夕。圓景早已滿。佳人殊未適。即事怨睽攜。

　　感物方凄戚。孟夏非長夜。晦明如歲隔。瑤華未堪折。蘭苕已屢摘。路阻莫贈問。雲何慰離析。搔首訪行人。引領冀良覿。（○《文選》三十。三謝詩。詩經四十八。又《文選》二十二從斤竹澗越嶺溪行詩注作南樓中望所知遲客詩。引一韻。）

【山家詩】

　　中為天地物。今為鄙夫有。（○樑書周舍傳。）

【廬陵王墓下作詩】

　　曉月發雲陽。落日次朱方。含凄泛廣川。灑淚眺連岡。眷言懷君子。沉痛切中腸。道消結憤懣。運開申悲涼。神期恆若存。德音初不忘。徂謝易永久。松柏森已行。延州協心許。楚老惜蘭芳。解劍竟何及。

　　撫墳徒自傷。平生疑若人。通蔽互相妨。理感心情慟。定非識所將。脆促良可哀。夭枉特兼常。一隨往化滅。安用空名揚。舉聲泣已瀝。長嘆不成章。（○《文選》二十三。三謝詩。《詩紀》四十八。又《類聚》四十作經廬陵王墓詩。引方、岡、腸、涼、忘、行、揚、章八韻。）

【初至都詩】

　　卧病雲高心。愛閑宜靜處。寢憩托林石。巢穴順寒暑。（○《書鈔》百五十八。）

【還舊園作見顏範二中書詩】

　　辭滿豈多秩。謝病不待年。偶與張邴合。久欲還東山。聖靈昔回眷。微尚不及宣。何意沖飆激。烈火縱炎煙。焚玉發昆峰。餘燎遂見遷。投沙理既迫。如卬願亦愆。長與歡愛別。永絕平生緣。浮舟千仞壑。總轡萬尋巔。流沫不足險。石林豈為艱。閩中安可處。日夜念歸旋。事躓兩如直。心愜三避賢。托身青雲上。棲嚴挹飛泉。盛明盪氛昏。貞休康屯邅。殊方感成貸。微物豫采甄。感深操不固。質弱易瓜扳纏。曾是反昔園。語往實款然。

　　曩基即先築。故池不更穿。果木有舊行。壤石無遠延。雖非休憩地。聊取永日閑。衛生自有經。息陰謝所牽。夫子照清素。探懷授往篇。（○《文選》二十五。三謝詩。《詩紀》四十八。又《類聚》六十五、《初學記》二十四、萬花谷後集二十五並引顛、艱、篇三韻。草堂詩選擇六渼陂詩注引年、山二韻。）

【入東道路詩】

　　整駕辭金門。命旅惟詰朝。懷居顧歸雲。指途溯行飆。屬值清明節。榮華感和韶。陵隰繁綠杞。墟囿粲紅桃。鷕鷕翚方雊。纖纖麥垂苗。隱軫邑里密。緬邈江海遼。滿目皆古事。心賞貴所高。魯連謝千金。延州權去朝。行路既經見。願言寄吟謠。（○《類聚》二十七。廣《文選》十。《詩紀》四十八。）

【酬從弟惠連詩】〖五章〗

　　〖《詩紀》雲。惠連西陵遇風獻康樂詩見本集。〗

　　寢瘵謝人徒。滅跡入雲峰。嚴壑寓耳目。歡愛隔音容。永絕賞心望。長懷莫與同。末路值令弟。開顏披心胸。

　　心胸既雲披。意得咸在斯。凌澗尋我室。散帙問所知。夕慮曉月流。朝習曛日馳。悟對無厭歇。聚散成分離。

　　分離別西川。回景歸東山。別時悲已甚。別後情更延。傾想遲嘉音。果枉濟江篇。辛勤風波事。款曲洲渚言。

　　洲渚既淹時。風波子行遲。務協華京想。詎存空谷期。猶復惠來章。只足攪餘思。儻若果歸言。共陶暮春時。

　　暮春雖未交。仲春善游遨。山桃發紅萼。野蕨漸紫苞。嚶鳴（李善本《文選》作鳴嚶。三謝詩同。）

　　已悅豫。幽居猶鬱陶。夢寐佇歸舟。釋我吝與勞。（○《文選》二十五。三謝詩。《詩紀》四十八。又《文選》三十一雜體詩注引幽居復鬱陶一句。御鑒九百八十作古

　　詩。引苞一韻。《說文》系傳日部晤下作謝惠連詩。引一句。）

【登臨海嶠初發疆中作與從弟惠連可見羊何共和之詩】〖四章○《詩紀》雲。集作登臨海嶠與從弟惠連。〗

　　杪秋尋遠山。山遠行不近。與子別山阿。含酸赴修畛。中流袂就判。欲去情不忍。顧望脰未悁。汀曲舟已隱。

　　隱汀絕望舟。騖棹逐驚流。欲抑一生歡。並奔千里游。日落當棲薄。系纜臨江樓。豈惟夕情斂。憶爾共淹留。

　　淹留昔時歡。復增今日嘆。茲情已分慮。況乃協悲端。秋泉鳴北澗。哀猿響南巒。戚戚新別心。凄凄久念攢。

　　攢念攻別心。旦發清溪陰。瞑投剡中宿。明登天姥岑。高高入雲霓。還期那可尋。儻遇浮丘公。長絕子徽音。（○《文選》二十五。三謝詩。《詩紀》四十八。）

【答謝惠連詩】

　　懷人行千里。我勞盈十旬。別時花灼灼。別後葉蓁蓁。（○《類聚》二十九。《詩紀》四十八。）

【初發石首城詩】

　　白珪尚可磨。斯言易為緇。遂抱中孚爻。猶勞貝錦詩。寸心若不亮。微命察如絲。日月垂光景。成貸遂兼茲。出宿薄京畿。晨裝摶曾颸。重經平生別。再與朋知辭。故山日已遠。風波豈還時。迢迢萬里帆。茫茫終何之。游當羅浮行。息必廬霍期。越海陵三山。游湘歷九嶷。欽聖若旦暮。懷賢亦凄其。皎皎明發心。不為歲寒欺。（○《文選》二十六。三謝詩。《詩紀》四十八。又《類聚》二十七引緇、詩、絲、茲、颸、辭、時、之、其、欺十韻。又作往臨川發石頭城詩。引疑其二韻。黃氏集千家注杜工部詩史補遺八晚登詩注引一句。）

【道路憶山中詩】

　　采菱調易急。江南歌不緩。楚人心昔絕。越客腸今斷。斷絕雖殊念。俱為歸慮款。存鄉爾思積。憶山我憤懣。追尋棲息時，偃卧任縱誕。得性非外求。自己為誰纂。不怨秋夕長。常苦夏日短。濯流激浮湍。息陰倚密竿。懷故叵新歡。含悲忘春暖。凄凄明月吹。惻惻廣陵散。殷勤訴危柱。慷慨命促管。（○《文選》二十六。三謝詩。《詩紀》四十八。）

【夜發石關亭詩】

　　隨山逾千里。浮溪將十夕。鳥歸息舟楫。星闌命行役。亭亭曉月映。泠泠朝露滴。（○《類聚》二十七。《詩紀》四十八。）

【入彭蠡湖口詩】

　　客游倦水宿。風潮難具論。洲島驟回合。圻岸屢崩奔。乘月聽哀狖。浥露馥芳蓀。

　　春晚綠野秀。岩高白雲屯。千念集日夜。萬感盈朝昏。攀崖照石鏡。牽葉入松門。三江事多往。九派理空存。靈物Ａ２９珍怪。異人秘精魂。金膏滅明光。水碧綴流溫。徒作千里曲。弦絕念彌敦。（○《文選》二十六。三謝詩。《廬山記》四。《詩紀》四十八。又《御覽》四十八引門一韻。）

【入華子岡是麻源第三谷詩】

　　南州實炎德。桂樹陵寒山。銅陵映碧澗。石磴瀉紅泉。既枉隱淪客。亦棲肥遁賢。險徑無測度。天路非術阡。遂登群峰首。邈若升雲煙。羽人絕仿佛。丹丘徒空筌。圖牒復磨滅。

　　碑版誰聞傳。莫辨百代后。安知千載前。且申獨往意。乘月弄潺湲。恆充俄頃用。豈為古今然。（○《文選》二十六。三謝詩。《詩紀》四十八。又《類聚》六引山、泉、賢、煙、荃、傳、前、湲八韻。）

【發歸瀨三瀑布望兩溪詩】

　　我行乘日垂。放舟候月圓。沫江免風濤。涉清弄漪漣。積石竦兩溪。飛泉倒三山。亦既窮登陟。荒藹橫目前。窺岩不睹景。披林豈見天。陽鳥尚傾翰。幽篁未為邅。退尋平常時。安知巢穴難。

　　風雨非攸吝。擁志誰與宣。倘有同枝條。此日即千年。（○永嘉縣誌三十三。廣《文選》十。《詩紀》四十八。）

【初往新安至桐廬口詩】

　　絺綌雖凄其。授衣尚未至。感節良已深。懷古亦雲思。不有千里棹。孰申百代意。遠協尚子心。遙得許生計。既及泠風善。又即秋水駛。江山共開曠。雲日相照媚。景夕群物清。對玩咸可憙。（《類聚》或作喜。○《類聚》二十八。又二十七作初往新安桐廬口詩。引思、意、駛、媚、熹五韻。《詩紀》四十八。）

【登廬山絕頂望諸嶠詩】

　　山行非前期。彌遠不能輟。但欲淹昏旦。遂復經盈缺。捫壁窺龍池。攀枝瞰乳穴。積峽忽復啟。平途俄已。巒隴有合沓。往來無蹤轍。晝夜蔽日月。冬夏共霜雪。（○《書鈔》百五十八作登山絕頂詩。引穴、二韻。《類聚》七、《詩紀》四十八並引、轍、雪三韻。《廬山記》一作登絕頂望諸嶠。引閉、轍、雪三韻。《文選》三十一雜體詩注作登廬山詩。引輟、缺二韻。○卮林七詮鍾登廬山詩條雲。詩歸載謝靈運登廬山望諸嶠《詩》曰云云。鍾雲。六句質奧。是一短記。譚雲。他人數十句寫來。必不能如此朴妙。又雲。如此大題目。肯作三韻。立想不善。詮曰：江淹雜體詩注引謝登廬山《詩》曰：山行非前期。彌遠不能輟。但欲淹昏旦。遂復經盈缺。蓋即是篇發端也。不經昭明所選。代久篇殘。何知雪后更無數十句乎。耳目難遍。胸臆易生。亦論古之大病也。又康樂遊覽詩絕無寂寥數語者。讀其集自得之。逯案。卮林說是。今為湊成殘篇如上。詩歸從詩僅載積峽忽復啟以下三韻六句。而以完篇論之。自不免貽譏後人。）

【初入南城詩】

　　弄波不輟手。玩景豈停目。雖未登雲峰。且以歡水宿。（○《類聚》二十七。《詩紀》四十八。）

【登孤山詩】

　　迥曠沙道開。威紆山徑折。波□青密林。□映丹穴壁。（○《書鈔》百五十八。）

【入竦溪詩】

　　平明發風穴。投宿憩雪巘。初時當薄木。迄今草已搴。（○《書鈔》百五十八。）

【送雷次宗詩】

　　符瑞守邊楚。感念凄城壕。志苦離念結。情傷日月慆。（○《初學記》十八。）

【詩】

　　照澗疑陽水。潛穴□陰□。雖知視聽外。用心不可無。（○《書鈔》百五十八。）

【七夕詠牛女詩】

　　火逝首秋節。新明弦月夕。月弦光照戶。秋首風入隙。凌峰步曾崖。憑雲肆遙脈。徙倚西北庭。竦踴東南覿。紈綺無報章。河漢有駿軛。（○《類聚》四。《初學記》四。

　　古今歲時雜詠二十五。《詩紀》四十八。又《初學記》四作七夕詩。引隙一韻。）

【歲暮詩】

　　殷憂不能寐。苦此夜難頹。明月照積雪。朔風勁且哀。運往無淹物。年逝覺易催。（○《類聚》三。《初學記》三。《詩紀》四十八。）

【擬魏太子鄴中集詩八首】〖並序〗

　　建安末。余時在鄴宮。朝游夕燕。究歡愉之極。天下良辰美景。賞心樂事。四者難並。今昆弟友朋。二三諸彥。共盡之矣。古來此娛。書籍未見。何者。楚襄王時。有宋玉、唐景。梁孝王時。有鄒、枚、嚴、馬。游者美矣。而其主不文。漢武帝時。徐、樂諸才。備應對之能。而雄猜多忌。豈獲昭言之適。不誣方將。庶必賢於今日爾。歲月如流。零落將盡。撰文懷人。感往增愴。其辭曰：

【魏太子】

　　百川赴巨海。眾星環北辰。照灼爛霄漢。遙裔起長津。天地中橫潰。家王（六臣本《文選》注云。五臣作皇。三謝詩作皇。）

　　拯生民。區宇既蕩滌。群英必來臻。忝此欽賢性。由來常懷仁。況值眾君子。傾心隆日新。論物靡浮說。析理實敷陳。羅縷豈闕辭。窈窕究天人。澄觴滿金罍。連榻設華茵。急弦動飛聽。清歌拂梁塵。莫言相遇易。此歡信可珍。（○《文選》三十。三謝詩。《詩紀》四十八。）

【王粲】

　　家本秦川。貴公子孫。遭亂流寓。自傷情多。幽厲昔崩亂。桓靈今板蕩。伊洛既燎煙。函崤沒無象。整裝辭秦川。秣馬赴楚壤。沮漳自可美。客心非外獎。常嘆詩人言。式微何由往。上宰奉皇靈。侯伯咸宗長。雲騎亂漢南。宛郢皆掃蕩。排霧屬盛明。披雲對清朗。慶泰欲重疊。公子特先賞。不謂息肩願。一旦值明兩。並載游鄴京。方舟泛河廣。綢繆清燕娛。寂寥梁棟響。既作長夜飲。豈顧乘日養。（○同上）

【陳琳】

　　袁本初書記之士。故述喪亂事多。

　　皇漢逢迍邅。天下遭氛慝。董氏淪關西。袁家擁河北。單民易周章。窘身就羈勒。豈意事乖己。永懷戀故國。相公實勤王。信能定蝥賊。復睹東都輝。重見漢朝則。餘生幸已多。矧乃值明德。愛客不告疲。飲燕遺景刻。夜聽極星爛。朝游窮曛黑。哀哇動梁埃。急觸盪幽默。且盡一日娛。莫知古來惑。

　　（○同上）

【徐幹】

　　少無宦情。有箕潁之心事。故仕世多素辭。

　　伊昔家臨淄。提攜弄齊瑟。置酒飲膠東。淹留憩高密。此歡謂可終。外物始難畢。搖蕩箕濮情。窮年迫憂栗。末途幸休明。棲集建薄質。已免負薪苦。仍游椒蘭室。清論事究萬。美話信非一。行觴奏悲歌。永夜系白日。華屋非蓬居。時髦豈余匹。中飲顧昔心。悵焉若有失。（○同上）

【劉楨】

　　卓犖偏人。而文最有氣。所得頗經奇。

　　貧居晏里閈。少小長東平。河兗當衝要。淪飄薄許京。廣川無逆流。招納廁群英。北渡黎陽津。南登宛郢城。既覽古今事。頗識治亂情。歡友相解達。敷奏究平生。矧荷明哲顧。知深覺察命輕。朝游牛羊下。暮坐括揭鳴。終歲非一日。傳卮弄清聲。辰事既難諧。歡願如今並。唯羡肅肅翰。繽紛戾高冥。（○同上）

【應瑒】

　　汝潁之士。流離世幫。頗有飄薄之嘆。

　　嗷嗷雲中雁。舉翮自委羽。求涼弱水湄。違寒長沙渚。顧我梁川時。緩步集潁許。一旦逢世難。淪薄恆羈旅。天下昔未定。托身早得所。官渡廁一卒。烏林預艱阻。晚節值眾賢。會同庇天宇。列坐蔭華榱。金樽盈清醑。始奏延露曲。繼以蘭夕語。調笑輒酬答。嘲謔無慚沮。傾軀無遺慮。在心良已敘。（○同上）

【阮瑀】

　　管書記之任。故有優渥之言。

　　河洲多少塵。風悲黃雲起。金羈相馳逐。聯翩何窮已。慶雲惠優渥。微薄攀多士。念昔渤海時。南皮戲清沚。今復何曲游。鳴葭泛蘭汜。踐步陵丹梯。並坐侍君子。妍談既愉心。哀音信睦耳。傾酤系芳醑。酌言豈終始。自從食蓱來。唯見今日美。（○同上）

【平原侯植】

　　公子不及世事。但美遨遊。然頗有憂生之嗟。

　　朝游登鳳閣。日暮集華沼。傾柯引弱枝。攀條摘蕙草。徙倚窮騁望。目極盡所討。西顧太行山。北眺邯鄲道。平衢修且直。白楊信裊裊。副君命飲宴。歡娛寫懷抱。良游匪晝夜。豈雲晚與早。眾賓悉精妙。清辭灑蘭藻。哀音下回鵠。餘哇徹清昊。中山不知醉。飲德方覺飽。願以黃發期。養生念將老。（○同上）

【東陽溪中贈答詩二首】

　　可憐誰家婦。緣流灑素足。明月在雲間。迢迢不可得。（○玉台新詠十。西溪叢話下。）

　　可憐誰家郎。緣流乘素舸。但問情若為。月就雲中墮。（○同上）

【作離合詩】

　　古人怨信次。十日眇未央。加我懷繾綣。口脈情亦傷。劇哉歸遊客。處子忽相忘。（○《類聚》五十六。）

【詩】

　　〖《宋書》本傳曰：靈運為孟覬所表。帝惜其才不罪。以為臨川內史。在郡游放。不異永嘉。為有司所糾。司徒遣隨州從事收之。靈運興兵叛逸。為《詩》曰：〗

　　韓亡子房奮。秦帝魯連恥。本自江海人。忠義感君子。（○《宋書》本傳。南史本傳。魏晉孝靖帝紀。北《齊書》文襄帝紀。《類聚》二十六。《御覽》六百五十一。）

【臨終詩】

　　〖樑書本傳曰：靈運既被擒。文帝以謝玄勛參微、管。宜宥及後嗣。降死徙廣州。又為有司所奏。請依法收治。詔于廣州棄市。臨刑作《詩》曰：〗

　　龔勝無餘生。季業有終盡。嵇公理既迫。霍生命亦殞。凄凄后霜柏。納納衝風菌。邂逅竟幾時。修短非所愍。恨我君子志。不獲岩下泯。送心正覺前。斯痛久已忍。唯願乘來生。怨親同心朕。（○廣弘明集三十。《詩紀》四十八。又《宋書》本傳引盡、殞、菌、愍、忍、泯六韻。南史本傳引盡、殞二韻。）

【衡山詩】

　　岩下一老翁。四五年少者。衡山採藥人。路迷糧亦絕。遇息岩下坐。正見相對說。一老四五少。仙隱不可別。其書非世教。其人必賢哲。（○《初學記》五。）

【詩】

　　朝發悲猿。暮宿落石。（○《御覽》五十二。）

宋詩卷四

　　王韶之

　　〈韶之。字休泰。琅邪臨沂人。晉義熙中。除著作郎。武帝受禪。加驍騎將軍。少帝時。出為吳興太守。元嘉十年。征為祠部尚書。加給事中。十二年。又出守吳興。其年卒。年五十六。有集二十四卷。〉

【贈潘綜吳逵舉孝廉詩】〖六章〗

　　東寶惟金。南木有喬。發輝曾崖。竦干重霄。美哉茲土。世載英髦。育翮幽林。養音九皋。唐后明敭。漢宗蒲輪。我皇降鑒。思樂懷人。群臣競薦。舊章惟新。余亦奚貢。曰義與仁。

　　仁義伊在。惟吳惟潘。心積純孝。事著艱難。投死如歸。淑問若蘭。吳實履仁。心力偕單。固此苦節。易彼歲寒。霜尋雖厚。松柏丸丸。人亦有言。無善不彰。二子徽猷。彌久彌芳。拔叢出類。景行朝陽。誰謂道遐。弘之則光。咨爾庶士。無然怠荒。

　　江革奉摯。慶祿是荷。姜詩入貢。漢朝咨嗟。勖哉行人。敬爾休嘉。俾是下國。炤輝京華。伊余朽駘。竊服懼盜。無能禮樂。豈暇聲教。順彼康夷。懿德是好。聊綴所懷。以贈二孝。

　　（○《宋書》潘綜傳。《詩紀》四十五。）

【詠雪離合詩】

　　霰先集兮雪乃零。散輝素兮被檐庭。曲室寒兮朔風厲。州陸涸兮群籟鳴。（○《御覽》十二。事類賦雪賦注。《詩紀》四十五。）

　　謝惠連

　　〈惠連。丹陽尹方明子。謝靈運族弟。元嘉元年為彭城王義康法曹參軍。十年卒。年三十七。有集六卷。〉

【秋胡行】〖二章○以下四言。〗

　　春日遲遲。桑何萋萋。紅桃含夭。綠柳舒荑。邂逅粲者。游渚戲蹊。華顏易改。良願難諧。

　　系風捕影。誠知不得。念彼奔波。意眠回惑。漢女倏忽。洛神飄揚。空勤交甫。

　　徒勞陳王。（○《類聚》四十一。《樂府詩集》三十六。《詩紀》四十九。）

【隴西行】

　　運有榮枯。道有舒屈。潛保黃裳。顯服朱黻。誰能守靜。棄華辭榮。窮谷是處。考槃是營。千金不回。百代傳名。厥包者柚。忘憂者萱。何為有用。自乖中原。實摘柯摧。葉殞條煩。（○《類聚》四十一。《樂府詩集》三十七。廣《文選》十四。《詩紀》四十九。）

【隴西行】

　　未若蔽牛。永保液瞞。嗟我君子。勖爾何言。（○吳棫韻補二。）

【豫章行】〖以下五言。〗

　　軒帆逆遙路。薄送瞰遐江。舟車理殊緬。密友將遠從。九進而樂同潤。二華念分峰。集歡豈今發。離嘆自古鍾。促生靡緩期。迅景無遲蹤。緇發迫多素。憔悴謝華蘴。婉娩寡留晷。

　　窈窕閉淹龍。如何阻行止。憤慍結心胸。既微達者度。歡戚誰能封。願子保淑慎。良訊代徽容。（○《樂府詩集》三十四。《詩紀》四十九。）

【塘上行】

　　芳萱秀陵阿。菲質不足營。幸有忘憂用。移根托君庭。垂穎臨清池。擢彩仰華甍。沾渥雲雨潤。葳蕤吐芳馨。願君眷傾葉。留景惠餘明。（○《類聚》四十一。《樂府詩集》三十五。廣《文選》十四。《詩紀》四十九。）

【卻東西門行】

　　慷慨發相思。惆悵戀音徽。四節競闌候。六龍引頹機。

　　人生隨時變。遷化焉可祈。百年難必保。千慮盈懷之。（○《類聚》四十一作都東西門行。《樂府詩集》三十七。《詩紀》四十九。）

【長安有狹邪行】

　　紀郢有通逵。通逵並軒車。帟帟雕輪馳。軒軒翠蓋舒。撰策之五尹。振轡從三閭。推劍馮前軾。鳴佩專后輿。（○《類聚》四十一。《樂府詩集》三十五。《詩紀》四十九。）

【從軍行】

　　趙騎馳四牡。吳舟浮三翼。弓矛有恆用。殳鋋無暫息。（○《御覽》三百五十三。）

【燕歌行】〖七言〗

　　四時推遷迅不停。三秋蕭瑟葉辭莖。飛霜被野雁南征。念君客游羈思盈。何為淹留無歸聲。愛而不見傷心情。朝日潛輝華燈明。林鵲同棲渚鴻並。接翮偶羽依蓬瀛。仇依旅類相和鳴。余獨何為志無成。憂緣

　　物感淚沾纓。（○《樂府詩集》三十二作謝靈運。廣《文選》十四。詩經四十九。又《類聚》四十二引停、莖、征、盈、聲、情六韻。）

【猛虎行】〖以下雜言。〗

　　貧不攻九嶷玉。倦不憩三危峰。九嶷有惑號。三危無安容。美物標貴用。志士勵奇蹤。如保只遠役。王命宜肅恭。伐鼓功未著。振旅何時從。（○《類聚》四十一。《樂府詩集》三十一。《詩紀》四十九。）

　　猛虎潛深山。長嘯自生風。人謂客行樂。客行苦心傷。（○樂府三十一。《詩紀》四十九。）

【鞠歌行】

　　翔馳騎。千里姿。伯樂不舉誰能知。南荊璧。萬金貲。卞和不斫與石離。年難留。時易隕。厲志莫賞徒勞疲。沮齊音。溺趙吹。匠石善運郢不危。古綿眇。理參差。單心慷慨雙淚垂。（○《樂府詩集》三十三。廣《文選》十四。《詩紀》四十九。）

【前緩聲歌】〖一作后緩聲歌。〗

　　羲和纖阿去嵯峨。睹物知命。使余轉欲悲歌。憂戚人心胸。處山勿居峰。在行勿為公。居峰大阻銳。為公遇讒蔽。雅琴自疏越。雅韻能揚揚。滑滑相混同。終始福祿豐。（○《樂府詩集》六十五。《詩紀》四十五。《詩紀》四十五。）

【順東西門行】

　　哀朝菌。閔頹力。遷化常然焉肯息。及壯齒。遇世直。酌酩華堂集親識。舒情盡歡遣凄惻。（○《類聚》四十一。《樂府詩集》三十七。《詩紀》四十九。）

【三月三日曲水集詩】〖一作上巳曲水集。○以下五言。〗

　　四時著平分。三春稟融爍。遲遲和景婉。夭夭園桃灼。攜朋適郊野。昧爽辭鄽廓。蜚動蕩興翠嶺。芳飆起華薄。解轡偃崇丘。藉草繞回壑。際渚羅時{⺮敕}。托波泛輕爵。（○《類聚》四。《初學記》四、古今歲時雜詠十六並作上巳詩。廣《文選》九作曲水集詩。《詩紀》四十九。）

【泛南湖至石帆詩】

　　軌息陸途初。枻鼓川路始。漣漪繁波漾。參差層峰峙。蕭疏野趣生。逶迤白雲起。登陟苦跋涉。盻樂心耳。即玩玩有竭。有興興無已。（○《類聚》九。《詩紀》四十九。○逯案。太平環宇記九十九引永嘉記雲。永嘉南岸有石帆。乃堯時神人以破石為帆。將入惡溪。道次置之溪側。又引永嘉《《郡國志》》雲。東海信都。神破石為帆。藝文《類聚》作引謝靈運游名山志曰：破石溪南二百餘里。又有石帆。惠連未曾至永嘉。不得有此詩。作惠連者。乃靈運之誤。）

【西陵遇風獻康樂詩】〖五章〗

　　我行指孟春。春仲尚未發。趣途遠有期。念離情無歇。成裝候良辰。漾舟陶嘉月。瞻途意少悰。還顧情多闕。哲兄感仳別。相送越垌林。飲餞野亭館。分袂澄湖陰。凄凄留子言。眷眷浮客心。回塘隱艫栧。遠望絕形音。靡靡即長路。戚戚抱遙悲。悲遙但自弭。路長當語誰。行行道轉遠。去去情彌遲。昨發浦陽汭。今宿浙江湄。

　　屯雲蔽曾嶺。驚風涌飛流。零寸潤墳澤。落雪灑林丘。浮氛晦崖巘。積素惑原疇。曲汜薄停旅。

　　通川絕行舟。臨津不得濟。佇楫阻風波。蕭條洲渚際。氣色少諧和。西瞻興游嘆。東睇起凄歌。積憤成疢痗。無萱將如何。（三謝詩作何如。《詩紀》同。○《文選》二十五。三謝詩。《詩紀》四十九。又《類聚》二十九作西陵獻康樂詩。引第二章。）

【代古詩】〖一作擬客從遠方來。〗

　　客從遠方來。贈我鵠文綾。貯以相思篋。緘以同心繩。裁為親身服。著以俱寢興。別來經年歲。歡心不同凌。瀉酒置井中。誰能辨斗升。合如杯中水。誰能判淄澠。（○玉台新詠三。《詩紀》四十九。又《白帖》二引綾一韻。《御覽》四百七十八引綾、興二韻。合璧事類外集六十四作謝靈運。引綾一韻。）

【秋懷詩】

　　平生無志意。少小嬰憂患。如保乘苦心。矧復值秋晏。皎皎天月明。奕奕河宿爛。蕭瑟含風蟬。寥淚度雲雁。寒商動清閨。孤燈曖幽幔。耿介繁慮積。展轉長宵半。夷險難豫謀。倚伏昧前算。雖好相如達。不同長卿慢。頗悅鄭生偃。無取白衣宦。未知古人心。且從性所玩。賓至可命觴。朋來當染翰。高台驟登踐。清淺時陵亂。頹魄不再圓。傾羲無兩旦。金石終銷毀。丹青暫凋煥。各勉玄發歡。無貽白首嘆。因歌遂成賦。聊用布親串。（○《文選》二十三。文章正宗二十九。三謝詩。《詩紀》四十九。又《類聚》三作懷秋詩。引患、晏、爛、雁、幔、半、算、玩、翰、旦、煥、嘆十二韻。《御覽》二十五引晏、爛、雁、幔四韻。韻補四引算、慢二韻。宦、玩二韻。煥、串二韻。○逯案。此詩當為靈運所作。蓋誤入惠連集中。詩發端謂少小離憂患。指親喪大故。據《宋書》。惠連父方明元嘉三年卒。年四十七。惠連元嘉十年卒。年三十七。則方明卒時。惠連年已三十。不得言少小離憂患。據《晉書》謝玄傳、《宋書》謝靈運傳。晉太元十三年。祖玄卒。靈運年四歲。靈運父奐又早玄卒。是靈運孩提喪父。與此少小離憂患相合也。又詩言夷險難預謀。倚伏昧前算。頗悅鄭生偃。無取白衣宦。與靈運出處合。雖好要如達。不同長卿慢。與靈運性格合。而皆與惠連不侔。然《文選》歸之惠連。詩品亦稱惠連秋懷。訛亂已久。故仍編此。）

【搗衣詩】



　　衡紀無淹度。晷運倏如催。白露滋園菊。秋風落庭槐。肅肅莎雞羽。烈烈寒螿啼。夕陰結空幕。宵月皓中閨。美人戒裳服。端飾相招攜。簪玉出北房。鳴金步南階。櫩高砧響發。楹長杵聲哀。微芳起兩袖。輕汗染雙題。紈素既已成。君子行未歸。裁用笥中刀。縫為萬裡衣。盈篋自余手。幽緘俟君開。腰帶准疇昔。不知今是非。（○《文選》三十。玉台新詠三。三謝詩。詩經四十九。又《類聚》六十七引催、槐、啼、閨、攜、階、哀、題八韻。又《御覽》二十五引催、槐、啼、閨、攜、階、哀七韻。）

【泛湖歸出樓望月詩】

　　日落泛澄瀛。星羅游輕橈。憩榭面曲汜。臨流對回潮。輟策共駢筵。並坐相招要。哀鴻鳴沙渚。悲猿響山椒。亭亭映江月。々出谷飈。斐斐氣冪岫。泫泫露盈條。近矚祛幽蘊。遠視盪喧囂。晤言不知罷。從夕至清朝。（○《文選》二十二。三謝詩。《詩紀》四十九。）

【七月七日夜】〖玉台無夜字。〗詠牛女詩

　　落日隱櫩楹。升月照簾櫳。團團滿葉露。析析振條風。蹀足循廣除。瞬目矖曾穹。雲漢有靈匹。彌年闕相從。遐川阻暱愛。修渚曠清容。弄杼不成藻。聳轡騖前蹤。昔離秋已兩今聚夕無雙。傾河易回斡。款情難久悰。沃若靈駕旋。寂寥雲幄空。留情顧華寢。遙心逐奔龍。沈吟為爾感。情深意彌重。（○《文選》三十。玉台新詠三。古今歲時雜詠二十六。三謝詩。《詩紀》四十九。又《類聚》四、《初學記》四並作七夕詠牛女詩引櫳、風、穹、從、容、蹤、雙、悰、空、龍十韻。《初學記》三引風一韻。《御覽》三十一引櫳、風、從、容、蹤、雙、悰、空、龍九韻。苕溪漁隱叢話後集一引櫳、風二韻。）

【喜兩詩】

　　朱明振炎氣。溽暑扇溫飆。羡彼明月輝。離畢經中宵。思此西郊雲。既雨盈崇朝。上天愍憔悴。商羊自吟謠。（○《類聚》二。《詩紀》四十九。）

【詠冬詩】

　　〖《詩紀》雲。藝文新本字訛作靈運。考舊本正之。○逯案。宋本藝文《類聚》作謝惠連。〗

　　七宿乘運曜。三星與時滅。履霜冰彌堅。積寒風愈切。繁雲起重陰。回飆流輕雪。園林粲斐皓。庭除秀皎潔。墀瑣有凝污。逵衢無通轍。（○《類聚》三。《詩紀》四十九。）

【讀書詩】

　　賁園奚足慕。下帷故宜遵。山成由一簣。崇積始微塵。虞軒雖眇莽。顏隰亦何人。（○《類聚》五十五。《詩紀》四十九。）

【夜集嘆乖詩】

　　詩人詠踟躕。騷者歌離別。誠哉曩日歡。展矣今夕切。吾生赴遙命。質明即行轍。在貧故宜言。贈子保溫惠。曷用書諸紳。久要亮有誓。（○《類聚》二十九。《詩紀》四十九。）

【與孔曲阿別詩】

　　凄凄乘蘭秋。言餞千里舟。途屆雲陽邑。邑宰有昔游。行人雖念路。為爾暫淹留。（○《類聚》二十九。《詩紀》四十九。）

【詠螺蚌詩】

　　輕羽不高翔。自用弦網羅。纖鱗惑芳餌。故為釣所加。螺蚌非有心。沉跡在泥沙。文無雕飾用。味非鼎俎和。（○《類聚》九十七。《詩紀》四十九。）

【離合詩二首】

　　放棹遵遙途。方與情人別。嘯歌亦何言。肅爾凌霜節。（各○《類聚》五十六。《詩紀》四十九。）

　　夫人皆薄離。二友獨懷古。思篤子衿詩。山川何足苦。（念○同上）

【夜集作離合詩】

　　四坐宴嘉賓。一客自遠臻。九言何所戒。十善故宜遵。（○《類聚》五十六。《詩紀》四十九。）

【詩】

　　有客被褐前。投心自詢寫。自言擅聲名。不謝蠃甘賈。臧否消滅。誰能窮薪火。酈生無文章。

　　西施整妖冶。胡為空耿介。悲哉君志Ａ３２。（○吳棫韻補三。）

【詩】

　　夕坐苦多慮。行歌踐閨中。房櫳引傾月。步檐結春風。（○《類聚》二十六。《詩紀》四十九。）

【詩】

　　掛鞍長林側。飲馬修川湄。（○《初學記》二十二。）

　　凄凄留子言。眷眷浮客心。（○草堂詩箋三十一玩月詩注。）

【三日詩】

　　弱柳蔭修衢。（○《初學記》三。）

　　王微

　　〈微。字景玄。琅邪臨沂人。初為始興王友。降南平王諮議參軍。歷中書侍郎。元嘉二十年卒。年二十九。有集十捲。〉

【雜詩二首】

　　桑妾獨何懷。傾筐未盈把。自言悲苦多。排卻不肯舍。妾悲叵陳訴。填憂不銷冶。寒雁歸所從。半途失憑假。壯情抃驅馳。猛氣捍朝社。常懷雲漢漸。常欲復周雅。

　　重名好銘勒。輕軀願圖寫。萬里渡沙漠。懸師蹈朔野。傳聞兵失利。不見來歸者。奚處埋旍麾。何處喪車馬。拊心悼巷人。零淚復面下。徒謂久別離。不見長孤寡。寂寂掩高門。寥寥空廣廈。待君竟不歸。收顏今就檟。（○玉台新詠三。《詩紀》五十三。又茶經下引廈、檟二韻。）

　　思婦臨高台。長想憑華軒。弄弦不成曲。哀歌送苦言。箕帚留江介。良人處雁門。詎憶無衣苦。但知狐白溫。日暗牛羊下。野雀滿空園。孟冬寒風起。東壁正中昏。朱火獨照人。抱景自愁怨。誰知心思亂。

　　所思不可論。（○《文選》三十。玉台新詠三。《詩紀》五十三。）

【四氣詩】

　　蘅若首春華。梧楸當夏翳。鳴笙起秋風。置酒飛冬雪。（○《類聚》五十六。《詩紀》五十三）

【詠愁詩】

　　自予抱羈思。眇與日月長。載離非宋遠。誰謂河難航。憂隨積霖密。慨因朗旭彰。負之苦不勝。即之竟無方。如彼引鯤魚。待盡守空梁。天地豈私貧。運至豈固當。既悟非形兆。茲數詎可攘。（○《類聚》三十五作王徽。《詩紀》五十三。）

【七襄怨詩】

　　藻帳越星波。玉飾渡雲川。（○《初學記》四。）

　　何長瑜

　　〈長瑜。東海人。為臨川王義慶王國侍郎。歷平西記室參軍。除曾城令。元嘉二十年。廬陵王紹鎮尋陽。請為南中郎行參軍。行至板橋。溺死。有集八卷。〉

【嘲府僚詩】

　　〖宋《書》曰：何長瑜為臨川王記室參軍。嘗于江陵寄書與族人何勖。以韻語序臨川州府僚佐云云。如此五六句。輕薄少年遂演而廣之。一時人士併為品目。盡加劇言苦句。其文流行。臨川怒以白太祖。除為廣州曾城令。〗

　　陸展染鬢髮。欲以媚側室。青青不解久。星星行復出。（○《宋書》謝靈運傳。《御覽》三百七十三。《詩紀》五十三。）

【離合詩】

　　宜然悅今會。且怨明晨別。餚Ａ３３不能甘。有難不可雪。（○《類聚》五十六。《詩紀》五十三。）

　　荀雍

　　〈雍。字道雍。潁川人。官至員外散騎郎。有集四卷。〉

【臨川亭詩】

　　目極依春路。披褐懷良辰。明發戒徒御。臨流餞歸人。（○《初學記》十八。《詩紀》五十三。）

　　臨川王劉義慶

　　〈義慶。長沙王道憐子。為臨川王道規后。永初元年襲封。元嘉初。遷丹陽尹。出為荊州刺史。十六年。為江州刺史。次年。轉南兗州刺史。鎮廣陵。二十一年卒。年四十二。有《世說》八卷、集八卷。〉

【烏夜啼】

　　籠窗一不開。烏夜啼。夜啼望郎來。（○黃氏集千家注杜工部詩史補遺九。）

【游鼉湖詩】

　　暄景轉諧淑。草木目滋長。梅花復樹白。桃杏發榮光。（○《初學記》二十八。《詩紀》四十五。）

　　范曄

　　〈曄。字蔚宗。泰子。義熙末為武帝相國掾。彭城王義康冠軍參軍。宋受禪。隨府轉右軍參軍。召為秘書丞。遷尚書吏部郎。文帝即位。左遷宜城太守。歷鎮軍后軍長史。遷左衛將軍太子詹事。元嘉二十二年。與孔熙先等謀立彭城王義康。事泄。棄市。時年四十八。有《後漢書》九十七卷、集十五卷。〉

【樂游應詔詩】

　　崇盛歸朝闕。虛寂在川岑。山樑協孔性。黃屋非堯心。軒駕時未肅。文囿降照臨。流雲起行蓋。晨風引鑾音。原薄信平蔚。台澗備曾深。蘭池清夏氣。修帳含秋陰。遵渚攀蒙密。隨山上嶇嶔。睇目有極覽。游情無近尋。聞道雖已積。年力互頹侵。探已謝丹黻。感事懷長林。（○《文選》二十。《詩紀》五十三。又《初學記》十三引臨、音二韻。）

【臨終詩】

　　禍福本無兆。性命歸有極。必至定前期。誰能延一息。在生已可知。來緣忄畫無識。好醜共一丘。何中異枉直。豈論江陵上。寧辨首山側。雖無嵇生琴。庶同夏侯色。寄言生存子。此路行復即。（○《宋書》本傳。南史本傳。《詩紀》五十三。）

　　范廣淵

　　〈廣淵。泰少子。為司徒祭酒。世祖撫軍諮議參軍。元嘉二十二年。坐曄事從誅。有集一卷。（逯案。南史范曄傳、隋書經籍志皆作范廣。蓋避唐諱省淵字。）〉

【征虜亭餞王少傅】

　　掛冠東門閻。歸褐西唐足。結轍塵高衢。祖供懸長麓。韓卿辭輦路。疏傅知殆辱。素德燭光塵。玄軌芳前覺。（○《初學記》十八作范廣泉。《詩紀》三十六。○逯案。泉字乃避唐諱改。）

　　孔法生

【征虜亭祖王少傅】

　　昔人鑒殆辱。解紱揚歸舲。真感屬神慮。高興襲天情。（○《初學記》十八。）

　　陸凱

【贈范曄詩】

　　〖《荊州記》曰：陸凱與范曄交善。自江南寄梅花一枝。詣長安與曄。兼贈《詩》曰：〗

　　折花逢驛使。寄與隴頭人。江南無所有。聊贈一枝春。（○歲華紀麗一。《御覽》十九、四百九、九百七十。事類賦梅賦。萬花谷七。《詩紀》五十四。）

　　何承天

　　〈承天。東海剡人。晉隆安中為南蠻校尉桓偉參軍。義熙初。長沙公陶延壽闢為輔國府參軍。宋受禪。

　　領著作郎。官至御史中丞。元酃二十四年卒。年七十八。有禮論三百卷、集三十二卷。〉

【鼓吹鐃歌十五首】

　　〖《宋書》樂志曰：鼓吹鐃歌十五篇。何承天晉義熙中私造。〗

【朱路篇】

　　朱路揚和鸞。翠蓋耀金華。玄牡飾樊纓。流旌拂飛霞。雄戟辟曠途。班劍翼高車。三軍且莫喧。聽我奏鐃歌。清鞞驚短簫。朗鼓節鳴笳。人心惟愷豫。茲音亮且和。輕風起紅塵。渟瀾發微波。逸韻騰天路。穨響結城阿。仁聲被八表。威震振九遐。嗟嗟介胄士。勖哉念皇家。（○《宋書》樂志。《樂府詩集》十九。廣《文選》十二。《詩紀》四十五。）

【思悲公篇】

　　思悲公。懷袞衣。東國何悲公西歸。公西歸。流二叔。幼主既悟偃禾復。偃禾復。聖志申。營都新邑從斯民。從斯民。德惟明。制禮作樂興頌聲。興頌聲。致嘉祥。鳴鳳爰集萬國康。萬國康。猶弗已。握發吐餐下群士。惟我君。繼伊周。親睹盛世復何求。（○同上）

【雍離篇】

　　雍士多離民。荊民懷怨情。二凶不量德。構難稱其兵。王人銜朝命。正辭糾不庭。上宰宣九伐。萬里舉長旌。樓船掩江汶。駟介飛重英。歸德戒后夫。賈勇尚先鳴。逆徒既不濟。愚智亦相傾。霜鋒未及染。鄢郢忽已清。西川無潛鱗。北渚有奔鯨。凌威致天府。一戰夷三城。江漢被美化。宇宙歌太平。惟我東郡民。曾是深推誠。（○《宋書》樂志。《樂府詩集》十九。《詩紀》四十五。）

【戰城南篇】

　　戰城南。沖黃塵。丹旌電烻鼓雷震。勍敵猛。戎馬殷。橫陣亘野若屯雲。伏大順。應三靈。義之所感士忘生。長劍擊。繁弱鳴。飛鏑炫晃亂奔星。虎騎躍。華眊旋。朱火延起騰飛煙。驍雄斬。高旗搴。長角浮叫響清天。夷群寇。殪逆徒。餘黎沾惠詠來蘇。奏愷樂。歸皇都。班爵獻俘邦國娛。（○同上）

【巫山高篇】

　　巫山高。三峽峻。青壁千尋。深谷萬仞。崇嚴冠靈林冥冥。山禽夜響。晨猿相和鳴。洪波迅澓。載折載停。凄凄商旅之客。懷苦情。在昔陽九皇綱微。李氏竊命。宣武耀靈威。蠢爾逆縱。復踐亂機。王旅薄伐。傳首來至京師。古之為國。惟德是貴。力戰而虐民。鮮不顛墜。矧乃叛戾。伊胡能遂。咨爾巴子無放肆。（○同上）

【上陵者篇】

　　上陵者。相追攀。被服纖麗振綺紈。攜童幼。升崇巒。南望城闕郁盤桓。王公第。通衢端。高甍華屋列朱軒。臨浚谷。掇秋蘭。士女悠奕映隰原。指營丘。感牛山。爽鳩既沒景君嘆。嗟歲聿。逝不還。志氣衰沮玄鬢斑。野莽宿。墳土干。顧此累累中心酸。生必死。亦何怨。取樂今日展情歡。（○同上）

【將進酒】

　　將進酒。慶三朝。備繁禮。薦嘉餚。榮枯換。霜霧交。緩春帶。命朋僚。車等旗。馬齊鑣。懷溫克。樂林濠。士失志。慍情勞。思旨酒。寄游遨。敗德人。甘醇醪。耽長夜。或淫妖。興屢舞。厲哇謠。形傞傞。聲號呶。首既濡。赤亦荒。性命夭。國家亡。嗟後生。節酣觴。匪酒辜。孰為殃。（○《宋書》樂志。《樂府詩集》十九。廣《文選》十二。《詩紀》四十五。）

【君馬篇】

　　君馬麗且閑。揚鑣騰逸姿。駿足躡流景。高步追輕飛。冉冉六轡柔。奕奕金華暉。輕霄翼羽蓋。長風靡淑旗。願為范氏驅。雝容步中畿。豈效詭遇子。馳騁趣危機。鉛陵策良駟。造父為之悲。不怨吳坂峻。但恨伯樂稀。赦彼岐山盜。實濟韓原師。奈何漢魏主。縱情營所私。疲民甘藜藿。廄馬患盈肥。人畜貿厥養。蒼生將焉歸。（○《宋書》樂志。《樂府詩集》十九。《詩紀》四十五。）

【芳樹篇】

　　芳樹生北庭。豐隆正徘徊。翠穎陵冬秀。紅葩迎春開。佳人閑幽室。惠心婉以諧。蘭房掩綺幌。綠草被長階。日夕游雲際。歸禽命同棲。皓月盈素景。涼風拂中閨。哀弦理虛堂。要妙清且凄。嘯歌流激楚。傷此碩人懷。梁塵集丹帷。微飆揚羅袿。豈怨嘉時暮。徒惜良願乖。（○同上）

【有所思篇】

　　有所思。思昔人。曾閔二子善養親。和顏色。奉昏晨。至誠烝烝通明神。鄒孟軻。為齊卿。稱身受祿貪榮。道不用。夕陽擁楹。三徙既誶禮義明。飛鳥集。猛獸附。功成事畢乃更娶。哀我生。遘凶旻。幼罹荼毒備艱辛。慈顏絕。見無因。長懷永思托丘墳。（○同上）

【雉子游原澤篇】

　　雉子游原澤。幼懷耿介心。飲啄雖勤苦。不願棲園林。古有避世士。抗志青霄岑。浩然寄卜肆。揮棹通川陰。逍遙風塵外。散發撫鳴琴。卿相非的眄。何況于千金。功名豈不美。寵辱亦相尋。冰炭結六府。憂虞纏胸襟。當世須大度。量己不克任。三複泉流誡。自驚良已深。（○同上）

【上邪篇】

　　上邪下難正。眾枉不可矯。音和響必清。端影所以亡。漢宣隆中興。魏祖寧三方。譬彼針與石。效疾而稱良。行葦非不厚。悠悠何詎央。琴瑟時未調。改弦當更張。矧乃治天下。此要安可忘。（○《宋書》樂志。《樂府詩集》十九。廣《文選》十二。《詩紀》四十五。）

【臨高台篇】

　　臨高台。望天衢。飄然輕舉陵太虛。攜《列子》。超帝鄉。雲衣雨帶乘風翔。肅龍駕。會瑤台。清暉浮景溢蓬萊。濟西海。濯湖盤。佇立雲岳結幽蘭。馳迅風。游炎州。願言桑梓思舊游。傾霄蓋。靡電旌。降彼天途穨窈冥。辭仙族。歸人群。懷忠抱義奉明君。任窮達。隨所遭。何為遠想令心勞。（○同上）

【遠期篇】

　　遠期千里客。肅駕候良辰。近命城郭友。具爾惟懿親。高門啟雙闈。長筵列嘉賓。中唐儛六佾。三廂羅樂人。簫管激悲音。羽毛揚華文。金石響高宇。弦歌動梁塵。修標多巧捷。丸劍亦入神。遷善自雅調。成化由清均。主人垂隆慶。群士樂亡身。願我聖明君。邇期保萬春。（○宋疏樂志。《樂府詩集》十九。《詩紀》四十五。）

【石流篇】

　　石上流水。湔湔其波。發源幽岫。永歸長河。瞻彼逝者。負月其偕。子在川上。惟以增懷。嗟我殷憂。載勞寤寐。遘此百罹。有志不遂。行年倏忽。長勤是嬰。永言沒世。悼茲無成。幸遇開泰。沐浴嘉運。綏帶安寢。亦又何慍。古之為仁。自求諸己。虛情遙慕。終於徒已。（○《宋書》樂志。《樂府詩集》十九。廣《文選》十二。《詩紀》四十五。）

　　何承嘉

【雪詩】

　　飄飄乘虛。紛綸隨風。（○《書鈔》百五十四。）

宋詩卷五

　　袁淑

　　〈淑。字陽源。陳郡陽夏人。元嘉中為祭酒。累遷尚書吏部郎。轉御史中丞。遷太子左衛率。三十年。為劉劭所害。年四十六。有集十一卷。〉

【效曹子建白馬篇】

　　劍騎何翩翩。長安五陵間。秦地天下樞。八方湊才賢。荊魏多壯士。宛洛富少年。意氣深自負。肯事郡邑權。藉藉關外來。車徒傾國鄽。五侯競書{敝巾}。群公亟為言。義分明於霜。信行直如弦。交歡池陽下。留宴汾陰西。一朝許人諾。何能坐相捐。飄節去函谷。投佩出甘泉。嗟此務遠圖。心為四海懸。但營身意遂。豈校耳目前。俠烈良有聞。古來共知然。（○《文選》三十一。《樂府詩集》六十三作白馬篇。《詩紀》五十三。又《初學記》五作效曰馬篇。引間、賢二韻。）

【效古詩】

　　誶此倦遊士。本家自遼東。昔隸李將軍。十載事西戎。結車高闕下。極望見雲中。四面各千里。從橫起嚴風。寒燠豈如節。霜雨多異同。夕寐北河陰。夢還甘泉宮。勤役未雲已。壯年徒為空。乃知古時人。所以悲轉蓬。（○《文選》三十一。《詩紀》五十三。）

【詠冬至詩】

　　連星貫初歷。令月臨首歲。薦樂行陰政。登金贊陽滯。收涼降天德。萌華宣地惠。司瑞記夜晞。書雲掌朝誓。（○《初學記》四。古今歲時雜詠三十九。詩經五十三。）

【種蘭詩】

　　〖南史曰：袁淑從母兄劉湛。欲淑附己。而淑不為改意。由是大相乖失。淑乃賦《詩》曰云云。尋以病免。〗

　　種蘭忌當門。懷璧莫向楚。楚少別玉人。門非植蘭所。（○南史袁淑傳。《御覽》九百八十三引《宋書》。《詩紀》五十三。）

【登宣城郡詩】

　　悵焉訊舊老。茲前乃楚居。十代闕州記。百祀絕方書。（○《類聚》二十八。《詩紀》五十三。）

【詠寒雪詩】

　　渚幽寒兮石煙聚。日華收兮山氣深。邊亭哀兮夜燧滅。孫枝振兮空岫吟。魚戢鱗兮鳥矜翰。虹蟄火兮龍藏金。（○《御覽》三十四作七言詠雪。又《書鈔》百五十四作七言詠寒。引金一韻。）

　　凌霰交兮高冰合。浮波梗兮悲風流。（○《書鈔》百五十六。）

　　霜雪滯兮潛天陽。浮澌結兮悲海陰。（○同上）

【啄木詩】〖百三家集注云。集左氏。〗

　　南山有鳥。自名啄木。飢則啄木。暮則巢宿。無干於人。唯志所欲。性清者榮。性濁者辱。

　　（○百三家集袁陽源集。○逯案。此詩《類聚》引作宋袁淑排諧集左氏詩。《御覽》引作裴諧集左氏詩。已據《詩紀》編入左芬集。然左氏亦不必即為左芬。故此又依百三家集附之袁淑集。）

　　南平王劉鑠

　　〈鑠。字休玄。文帝第四子。元嘉十六年封南平王。三十年。元兇弒立。為征虜將軍、開府儀同三司。孝武定亂。進司空。賜葯死。有集五卷。〉

【三婦艷詩】

　　大婦裁霧縠。中婦牒冰練。小婦端清景。含歌登玉殿。丈人且徘徊。臨風傷流霰。（○《樂府詩集》三十五。《詩紀》四十五。）

【白紵曲】

　　仙仙徐動何盈盈。玉腕俱凝若雲行。佳人舉袖輝青蛾。摻摻擢手映鮮羅。狀似明月泛雲河。體如輕風動流波。（○《類聚》四十三作白紵舞曲。《樂府詩集》五十三。《詩紀》四十五。）

【擬行行重行行詩】

　　〖《宋書》本傳曰：鑠未弱冠。擬古三十餘首。時人以為亞跡陸機。〗

　　眇眇陵長道。遙遙行遠之。回車背京里。揮手從此辭。堂上流塵生。庭中綠草滋。寒螿翔水曲。秋兔依山基。芳年有華月。佳人無還期。日夕涼風起。對酒長相思。悲發江南調。憂委子衿詩。卧看明鐙晦。坐見輕紈緇。淚容不可飾。幽鏡難復治。願垂薄暮景。照妾桑榆時。（○《文選》三十一作擬古。玉台新詠三作雜詩代行行重行行。《詩紀》四十五。）

【擬明月何皎皎詩】

　　落宿半遙城。浮雲藹層闕。玉宇來清風。羅帳延秋月。結思想伊人。沈憂懷明發。誰為客行久。屢見流芳歇。河廣川無梁。山高路難越。（○《文選》三十一作所古。玉台新詠三作雜詩代明月何皎皎。《詩紀》四十五。又文鏡秘府論西引闕、月二韻。）

【擬孟冬寒氣至詩】

　　白露秋風始。秋風明月初。明月照高樓。白露皎玄除。迨及涼風起。行見寒林疏。客從遠方至。贈我千里書。先敘懷舊愛。末陳久離居。一章意不盡。三複情有餘。願遂平生志。無使甘言虛。（○玉台雜詠三。古今今歲時雜詠四十六。《詩紀》四十五。）

【擬青青河邊草詩】

　　凄凄含露台。肅肅迎風館。思女御欞軒。哀心徹雲漢。端撫悲弦泣。獨對明燈嘆。良人久徭役。耿介終昏旦。楚楚秋水歌。依依采菱彈。（○玉台新詠三。《詩紀》四十五。）

【代收淚就長路詩】

　　聳轡高陵曲。揮袂廣川濆。黃塵昏白日。悲風起浮雲。蕭條萬里別。契闊三秋分。時往從朝露。年來驚夕氳。徘徊去芳節。依遲從遠軍。（○《類聚》二十九。《詩紀》四十五。）

【過歷山湛長史草堂詩】

　　茲岳蘊虛詭。憑覽趣亦贍。九峰相接連。五渚逆縈浸。層阿疲且引。絕嚴暢方禁。溜眾夏更寒。林交晝常蔭。伊余久緇涅。復得味恬淡。願逐安期生。於焉愜高枕。（○古詩類苑十一。《詩紀》四十五。）

【七夕詠牛女詩】

　　秋動清風扇。火移炎氣歇。廣檐含夜蔭。高軒通夕月。安步巡芳林。傾望極雲闕。組幕縈漢陳。龍駕凌霄發。誰雲長河遙。頗劇促筵越。沈情未申寫。飛光已飄忽。來對眇難期。今歡自茲沒。（○玉台新詠三。《詩紀》四十五。又《類聚》四、《初學記》四並引歇、月、闕、發、忽、沒六韻。）

【歌詩】

　　昊天晴且高。秋氣發初涼。白露下微津。明月流素光。凝煙泛城闕。凄風入軒房。朱華先零落。綠草就芸黃。纖羅還笥篋。輕紈改衣裳。（○《類聚》三。《御覽》二十五。事類賦秋賦注。《詩紀》四十五作秋歌。又《初學記》三、萬花谷后三並引涼、光、房三韻。）

　　丘淵之

　　〈淵之。字思玄。吳興烏程人。位待中、都官尚書。卒于太常。有新集目錄三卷。（逯案。《世說》新語注引其新集錄。唐志新集目錄撰者作丘深之。）〉

【贈記室羊徽其屬疾在外詩】〖六章〗

　　趣以冥感。契以情運。譬彼金蘭。堅芳互訓。郢夫寢斤。濠津闕問。孰是超賞。非爾殆薀。

　　婉晚閑暑。契闊二方。連鑣朔野。齊棹江湘。冬均其溫。夏共其涼。豈伊多露。情深踐霜。

　　神武遐滌。大衢方揮。屠耒晏業。介焉靡違。閑菀敝徑。弦湛徽。欣彼二仲。與子俱歸。

　　願言無必。欣慨屢造。爾疾既纓。余憂用老。搔首匪勤。寔纏中抱。言念佳人。只增心攪。

　　天道雖緬。福善可期。今唯吾子。久應在茲。乘理載遂。沖衿自怡。三折既履。五德宜思。

　　予業弗高。屢羈塵役。勉彼儉勤。忝此墳籍。識以榮期。顏以厚積。庶憑納污。佇規三益。（○文館詞林百五十八作丘泉之。○逯案。泉之、深之皆避唐諱。）

　　荀昶

　　〈昶。字茂祖。元嘉初。以文義仕至中書郎。有集十五卷。〉

【擬相逢狹路間】

　　朝發邯鄲邑。暮宿井陘間。井陘一何狹。車馬不得旋。邂逅相逢值。崎嶇交一言。一言不容多。伏軾問君家。君家誠易知。易知復易博。南面平原居。北趣相如閣。飛樓臨名都。通

　　門枕華郭。入門無所見。但見雙棲鶴。棲鶴數十雙。鴛鴦九相追。大兄珥金璫。中兄振纓緌。伏臘一來歸。鄰里生光輝。小弟無所為。鬥雞東陌逵。大婦織紈綺。中婦縫羅衣。小婦無所作。挾瑟弄音徽。丈人且卻坐。梁塵將欲飛。（○玉台新詠三。《樂府詩集》三十五作長安有狹邪行。《詩紀》五十四。）

【擬青青河邊草】

　　熒熒山上火。苕苕隔隴左。隴左不可至。精爽通寤寐。寤寐衾裯同。忽覺在他邦。他邦各異邑。相逐不相及。迷墟在望煙。木落知冰堅。升朝各自進。誰肯相攀牽。客從北方來。貽我端弋綈。命仆開弋綈。中有隱起圭。長跪讀隱圭。詞苦聲亦凄。上言各努力。下言長相懷。（○玉台新詠三。《樂府詩集》三十八作青青河畔草。《詩紀》五十四。）

　　宋孝武帝劉駿

　　〈駿字休龍。小字道民。文帝第三子。元嘉十二年封陵武陵王。劉劭弒逆。舉兵入討。三十年五月即位。在位十一年。大明八年卒。年三十五。謚曰孝武皇帝。有集三十一卷。〉

【丁督護歌六首】〖一曰阿督護。〗

　　〖《宋書》樂志曰：督護歌者。彭城內史徐逵之為魯軌所殺。宋高祖使府內直督護丁旿收斂殯埋之。逵之妻高祖長安也。呼旿至閣下。自問殮送之事。每問輒嘆息曰：丁督護。其聲哀切。後人因其聲廣為曲焉。《唐書》樂志曰：丁督護。晉、宋間曲也。今歌是宋孝武帝所制雲。〗

　　督護北征去。前鋒無不平。朱門垂高蓋。永世揚功名。（○《樂府詩集》四十五。《詩紀》四十五。）

　　洛陽數千里。孟津流無極。辛苦戎馬間。別易會難得。（○同上）

　　叔護北征去。相送落星墟。帆檣如芒檉。督護今何渠。（○同上）

　　聞歡去北征。相送直瀆浦。只有淚可出。無復情可吐。（○同上）

　　督護初征時。儂亦惡聞許。願作石尤風。四面斷行旅。（○玉台新詠十。《樂府詩集》四十五。《詩紀》四十五。）黃河流無極。洛陽數千里。坎坷戎旅間。何由見歡子。（○玉台新詠十。《樂府詩集》四十五作玉金珠。《詩紀》四十五。）

【自君之出矣】〖《詩紀》雲。一雲擬室思。玉台作許瑤。〗

　　自君之出矣。金翠暗無精。思君如日月。回遷晝夜生。（○玉台新詠十作擬徐幹。《類聚》三十二作擬室思。《樂府詩集》六十九。《詩紀》四十五。）

【游復舟山詩】

　　束髮好怡衍。弱冠頗流薄。素想終勿傾。聿來果丘壑。層峰亘天維。曠渚綿地絡。逢皋列神苑。遭壇樹仙閣。松墱含青暉。荷源煜彤爍。川界泳游鱗。嚴庭響鳴鶴。（○《類聚》七。《詩紀》四十五。）

【登作樂山詩】

　　修路軫孤轡。竦石頓飛轅。遂登千尋首。表裡望丘原。屯煙擾風穴。積水溺雲根。漢潦吐新波。楚山帶舊苑。（《類聚》作宛。）壤草凌故國。拱木秀頹垣。目極情無留。客思空已繁。（○《類聚》七。詩經四十五。）

【登魯山詩】

　　解帆憩通渚。息徒憑椒丘。粵值風景和。升高從遠眸。紀郢窮西路。湘夢極南流。杳哉漢陰永。浩焉江界修。（○《類聚》七。《詩紀》四十五。）

【濟曲阿后湖詩】

　　宵登毗陵路。旦過雲陽郛。平湖曠津濟。菰渚迭明蕪。和風翼歸采。夕氛晦山嵎。驚瀾翻魚藻。赬霞照桑榆。（○《類聚》九。《詩紀》四十五。）

【與廬陵王紹別詩】

　　連歲矜離心。今茲幸良集。信宿窮晨暮。開顏披所戢。未盡歡娛懷。已傷歧路及。舳艫引江介。飛旌背爾邑。悄擾徒旅戒。團欒流景入。遲遲分手念。泫泫登路泣。（○《類聚》二十九。廣《文選》八。《詩紀》四十五。）

【幸中興堂餞江夏王詩】

　　送行悵川逝。離酌偶歲陰。陰雲掩歡緒。江山起別心。（○《初學記》十八。《詩紀》四十五。）

【拜衡陽文王義季墓詩】

　　昧旦憑行軾。濡露及山庭。投步矜履蹈。舉目增凄清。軺路滅歸軫。淪闥負重扃。深松朝已霧。幽隧晏未明。長楊敷晚素。宿草披初青。哀往起沈泉。追愛慟中情。竹帛憑年遠。世范隨伏傾。（○《類聚》四十。《詩紀》四十五。）

【七夕詩二首】

　　白日傾晚弦月升初光。炫炫葉露滿。肅肅庭風揚。瞻言媚天漢。幽期濟河梁。服箱從奔軺。紈綺闕成章。解帶遽回軫。誰雲秋夜長。愛聚雙情款。念離兩心傷。秋風發離願。明月照雙心。偕歌亦遺調。別嘆無殘音。開庭鏡天路。餘光不可臨。沿風披弱縷。迎輝貫玄針。斯藝成無取。時物聊可尋。（○玉燭寶典七引心、臨、針四韻。古今歲時雜詠二十五、《御覽》三十一併引臨、針、尋三韻。初學四引針一韻。《詩紀》四十五。）

【夜聽妓詩】

　　寒夜起聲管。促席引靈寄。深心屬悲弦。遠情逐流吹。勞襟憑苦辰。誰謂懷忘易。（○《類聚》四十二。《詩紀》四十五。）

【詠史詩】

　　聶政憑驍氣。荊軻擅美風。孤刃駭韓庭。獨步震秦宮。懷音豈若始。捐軀在命終。雄姿列往志。流聲固無窮。（○《類聚》五十五。《詩紀》四十五。）

【初秋詩】

　　夏盡炎氣微。火息涼風生。綠草未傾色。白露已盈庭。遠視秋雲發。近聽寒蟬鳴。運移矜物化。川上感餘情。（○《類聚》三。《詩紀》四十五。）

【秋夜詩】

　　局景薄西隅。升月照東垂。肅肅風盈幕。泫泫露傾枝。側聞飛壺急。坐見河宿移。睹辰念節變。感物矜乖離。（○《類聚》三。《詩紀》四十五。）

【四時詩】

　　〖南史曰：孝武狎侮群臣。各有稱目。柳元景、桓護之雖並北人。而王玄謨獨受老傖之目。嘗為玄謨作四時詩。〗

　　堇茹供春膳。粟漿充夏餐。瓟醬調秋菜。白醝解冬寒。（○《宋書》王玄謨傳。南史王玄謨傳。《詩紀》四十五。又《御覽》九百七十六、八百五十六引《宋書》作文帝為王玄謨作四時詩。引餐一韻。又八百六十五引寒一韻。）

【齋中望月詩】

　　褰幕盪暄氣。入夜漸流清。微微風始發。曖曖月初明。思因往物深。悲以歸雲盈。（○《類聚》一。《詩紀》四十五。）

【北伐詩】

　　表裡跨原隰。左右御川梁。月羽皎素魄。皇旗赩赤光。（○《類聚》五十九。《詩紀》四十五。）

【之江州詩】

　　山曲蒙幽雨。江路結流寒。（○《文選》二十七出新林浦向板橋詩注。）

【歌】〖華林園清暑殿賦系此。〗

　　山懷風兮谷吐泉。清潭邃兮遠氣宣。符深情兮應遙心。促千里兮測雲天。（○《類聚》六十二。）

【離合詩】

　　霏雲起兮泛濫。雨靄昏而不消。意氣悄以無樂。音塵寂而莫交。守邊境以臨敵。寸心厲于戎昭。閣盈圖記。門滿賓僚。仲秋始戒。中園初凋。池育秋蓮。水滅寒漂。旨歸塗以易感。日月逝而難要。分中心而誰寄。人懷念而必謠。（悲客他方。○《類聚》五十六。《詩紀》五十四。）

【華林都亭曲水聯句產柏梁體詩】

　　九宮盛事予旒纊。三輔務根誠難亮。策拙枌鄉慚恩望。折衝莫效興民謗。侍禁衛儲恩逾量。臣謬叨寵九流曠。喉唇廢職方思讓。明筆直繩天威諒。（御史中丞顏師伯○《類聚》五十六。廣《文選》十五。《詩紀》五十四。）

　　顏延之

　　〈延之。字延年。琅邪臨沂人。晉義熙中。后將軍吳國內史劉柳以為行參軍。轉主簿。歷豫章公劉裕世子參軍。宋受禪。補太子舍人。少帝即位。以正員郎兼中書郎。出為始太守。元嘉初。征為中書侍郎。尋領步兵校尉。出為永嘉太守。未行。免。元兇弒立。以為光祿大夫。孝武即位。以為金紫光祿大夫。領湘東王師。孝建三年卒。年七十三。謚曰憲子。有集三十捲、逸集一卷。〉

【應詔燕曲水作詩】〖八章○以下四言。〗

　　〖宋略曰：文帝元嘉十一年三月丙申。禊飲於樂游苑。且祖道江夏王義恭、衡陽王義季。有詔會者賦詩。〗

　　道隱未形。治彰既亂。帝跡懸衡。皇流共貫。惟王創物。永錫洪算。仁固開周。義高登漢。祚融世哲。業光列聖。太上正位。天臨海鏡。制以化裁。樹之形性。惠浸萌生。信及翔泳。崇虛非征。積實莫尚。豈伊人和。寔靈所貺。日完其朔。月不掩望。航琛越水。輦贐逾嶂。

　　帝體麗明。儀辰作貳。君彼東朝。金昭玉粹。德有潤身。禮不愆器。柔中淵映。芳猷蘭秘。昔在文昭。今惟武穆。于赫王宰。方旦居叔。有睟睿蕃。爰履奠牧。寧極和鈞。屏京維服。朏魄雙交。月氣參變。開榮灑澤。舒虹爍電。化際無間。皇情爰眷。伊思鎬飲。每惟洛宴。郊餞有壇。君舉有禮。幕帷蘭甸。畫流高陛。分庭薦樂。析波浮醴。豫同夏諺。事兼出濟。

　　仰閱豐施。降惟微物。三妨儲隸。五塵朝黻。途泰命屯。恩充報屈。有悔可悛。滯瑕難拂。（李善本《文選》注云。一作弗。○《文選》二十。古今歲時雜詠十六。《詩紀》四十六。又《類聚》四作詔宴曲水詩。引亂、貫、算、漢、聖、鏡、貳、粹、器、電、宴、物、黻、屈、拂十五韻。《初學記》四引算、漢、電、宴、物、黻、屈、拂八韻。）

【皇太子釋奠會作詩】〖九章〗

　　〖宋略曰：文帝元嘉二十年三月。皇太子劭釋奠於國學。〗

　　國尚師位。家崇儒門。稟道毓德。講藝立言。浚明爽曙。達義茲昏。永瞻先覺。顧惟后昆。

　　大人長物。繼天接聖。時屯必亨。運蒙則正。偃閉武術。闡揚文令。庶士傾風。萬流仰鏡。虞癢飾館。壑圖炳睟。懷仁憬集。抱智麇至。踵門《陳書》。躡屩獻器。澡身玄淵。宅心道秘。

　　伊昔周儲。聿光往記。思皇世哲。體元作嗣。資此夙知。降從經志。剔彼前文。規周矩值。

　　正殿虛筵。司分簡日。尚席函丈。丞疑奉帙。侍言稱辭。惇史秉筆。妙識幾音。王載有述。

　　肆議芳訊。大教克明。敬軀祀典。告奠聖靈。禮屬觀盥。樂薦歌笙。昭事是肅。俎實非馨。

　　獻終襲吉。即宮廣燕。堂設象筵。庭宿金懸。台保兼徽。皇戚比彥。餚干酒澄。端服整弁。六官視命。九賓相儀。纓笏幣序。巾卷充街。都庄雲動。野馗風馳。倫周伍漢。超哉邈猗。

　　清暉在天。容光必照。物任其情。理宣其奧。妄先國胄。側聞邦教。徒愧微冥。終謝智效。（○《文選》二十。《詩紀》四十六。又《類聚》三十八作侍皇太子釋奠宴。引記、嗣、志、日、帙、宴、懸、音、弁九韻。《初學記》十四引第一、三、五各章。又明、靈、笙三韻。）

【三月三日詔宴西池詩】

　　河岳曜圖。聖時利見。于赫有皇。升中納禪。載貞其恆。載通其變。大哉人文。至矣天眷。昭哉儲德。靈慶攸繁。明兩紫宸。景物干元。帝宗庵藹。惟城惟蕃。袞衣善職。彤弓受言。飾館春宮。稅鑣青輅。長筵逶迤。浮觴沿溯。（○《類聚》四。廣《文選》八。《詩紀》四十六。）

【為皇太子侍宴餞衡陽南平二王應詔詩】

　　大（廣《文選》作太。）儀在御。皇聖居貞。旁緝民紀。仰緯天經。物資感變。神以瑞形。川無遁寶。山不閟靈。亦既戒裝。皇心載遠。夕悵亭皋。晨儀禁苑。神行景驚。發自靈閫。對宴感分。瞻秋悼晚。（○《類聚》二十九。廣《文選》八。《詩紀》四十六。）

【從軍行】〖以下五言。〗



【代苦熱行】

　　赤坂橫西阻。火山赫南威。身熱頭且痛。鳥墜魂來歸。湯泉發雲潭。焦煙起石圻。日月有恆昏。雨露未嘗晞。丹蛇逾百尺。玄蜂盈十圍。含沙射流影。吹蟲病行暉。瘴氣晝熏體。菵露夜沾衣。飢猿莫下食。晨禽不敢飛。毒淫尚多死。度瀘寧具腓。生軀蹈死地。昌志登禍機。戈船榮既薄。伏波賞亦微。爵輕君尚惜。士重安可希。（○本集三。又《文選》二十八、《文選》集注五十六、《樂府詩集》六十五並作苦熱行。《詩紀》五十。又《類聚》四十一作苦熱行。引威、歸、圻、圍、暉、微、希七韻。《御覽》三十四作苦熱行。引威、歸、沂、晞、圍、暉、衣、飛、腓、機十韻。）

【代朗月行】

　　朗月出東山。照我綺窗前。窗中多佳人。被服妖且妍。靚妝坐帳里。當戶弄清弦。鬢奪衛女迅。體絕飛燕先。為君歌一曲。當作朗月篇。酒至顏自解。聲和心亦宣。千金何足重。所存意氣間。（○本集三。《樂府詩集》六十五作朗月行。廣《文選》十四作朗月行。《詩紀》五十。）

【代堂上歌行】

　　四坐且莫喧。聽我堂上歌。昔仕京洛時。高門臨長河。出入重宮裡。結友曹與何。車馬相馳逐。賓朋好容華。陽春孟春月。朝光散流霞。輕步逐芳風。言笑弄丹葩。暉暉朱顏酡。紛紛織女梭。滿堂皆美人。目成對湘娥。雖謝侍君閑。明妝帶綺羅。箏笛更彈吹。高唱好相和。萬曲不關心。一曲動情多。欲知情厚薄。更聽此聲過。（○本集三。《樂府詩集》六十五作堂上歌行。《詩紀》五十。又《初學記》十九作堂上行。引酡、梭、娥、和、多、過六韻。《御覽》三百八十一作堂上行。引梭、娥、和三韻。）

【代結客少年場行】

　　驄馬金絡頭。錦帶佩吳鉤。失意杯酒間。白刃起相仇。追兵一旦至。負劍遠行游。去鄉三十載。復得還舊丘。升高臨四關。表裡望皇州。九途平若水。雙闕似雲浮。扶宮羅將相。夾道列王侯。日中市朝滿。車馬若川流。擊鐘陳鼎食。方駕自相求。今我獨何為。埳



　　霜露迭濡潤。草木互榮落。日夜改運周。今悲復如昨。晝色苦沉陰。白雪夜回薄。皦潔冒霜雁。飄揚出風鶴。天寒多顏苦。妍容逐丹壑。絲罥行里心。獨宿乏然諾。歲暮美人還。寒壺與誰酌。（○本集八。《詩紀》五十二。）

【在江陵嘆年傷老詩】

　　五難未易夷。三命戒淵抱。方瞳起松髓。赬發疑桂腦。役生良自休。大患安足保。開簾窺景夕。備屬雲物好。翾翾燕弄風。裊裊柳垂道。池瀆亂蘋萍。園楥美花草。節如驚灰異。零落就衰老。（○本集七。《詩紀》五十二。）

【夜聽妓詩二首】

　　夜來坐幾時。銀漢傾露落。澄滄入閨景。葳蕤被園藿。絲管感暮情。哀音繞樑作。芳盛不可恆。及歲共為樂。天明坐當散。琴酒駛弦酌。（○本集七。）

　　蘭膏消耗夜轉多。亂筵雜坐更弦歌。傾情逐節寧不苦。特為盛年惜容華。（○同上）

【玩月城西門廨中詩廨字李善本《文選》作解。】

　　始見西南樓。織纖如玉鉤。末映東北墀。娟娟似蛾眉。蛾眉蔽珠櫳。玉鉤隔瑣窗。三五二八時。千里與君同。夜移衡漢落。徘徊帷幌中。歸華先委露。別葉早辭風。客游厭苦辛。仕子倦飄塵。休澣自公日。宴慰及私辰。蜀琴抽白雪。郢曲發陽春。餚干酒未闋。回軒駐輕蓋。留酌待情人。（○本集七。《文選》三十。玉台新詠四作玩月城西城。《詩紀》五十二。又《類聚》一作玩月詩。引窗、同、中三韻。《初學記》一作鮑照詩。引樓、鈞、墀、眉四韻。《御覽》四、事類賦四並作玩月詩。引鉤、眉、窗、同、中五韻。）

【喜雨詩】〖奉敕作。〗

　　營社達群陰。屯雲揜積陽。河井起龍蒸。日魄斂游光。族雲飛泉室。震風沈羽鄉。升雰浹地維。傾潤瀉天潢。平灑周海岳。曲潦溢川庄。驚雷鳴桂渚。回涓流玉堂。珍木抽翠條。炎卉濯朱芳。關市欣九賦。京廩開萬箱。無謝堯為君。何用知柏皇。（本集作篁。○本集六。《詩紀》五十一。又《類聚》二引陽、鄉、潢、芳、箱五韻。）

【苦雨詩】

　　連陰積澆灌。滂沱下霖亂。沈雲日夕昏。驟雨望朝旦。蹊濘走獸稀。林寒鳥飛晏。密霧冥下溪。聚雲屯高岸。野雀無所依。群雞聚空館。川梁日已廣。懷人邈渺漫。徒酌相思酒。空急促明彈。（○本集八。《詩紀》五十二。又《類聚》二引亂、旦、晏、岸四韻。）

【詠白雪詩】

　　白珪誠自白。不如雪光妍。工隨物動氣。能逐勢方圓。無妨玉顏媚。不奪素繒鮮。投心障苦節。隱跡避榮年。蘭焚石既斷。何用恃芳堅。（○本集八。《詩紀》五十二。）

【三日詩】

　　氣暄動思心。柳青起春懷。時艷憐花藥。服凈悅登台。提觴野中飲。愛心煙未開。露色染春草。泉源潔冰苔。泥泥濡露條。裊裊承風栽。鳧雛掇苦薺。黃鳥銜櫻梅。解衿欣景預。臨流競復杯。美人竟何在。浮民空自摧。（○本集八。古今歲時雜詠十六。《詩紀》五十二。）

【詠秋詩】

　　秋蘭徒晚綠。流風漸不親。飆我垂思幕。驚此樑上塵。沈陰安可久。豐景將遂淪。何由忽靈化。暫見別離人。（○本領八。《詩紀》五十二。）

【秋夕詩】

　　慮涕擁心用。夜默發思機。幽閨溢涼吹。間庭滿清暉。紫蘭花已歇。青梧葉方稀。江上凄海戾。漢曲驚朔霏。發斑悟壯晚。物謝知歲微。臨宵嗟獨對。撫賞怨情違。躊躇空明月。惆悵徒深帷。（○本集八。《詩紀》五十二。）

【秋夜詩二首】

　　夜久膏既竭。啟明旦未央。環情倦始復。空閨起晨裝。幸承天光轉。曲影入幽堂。徘徊集通隟。宛轉燭回梁。帷風自卷舒。簾露視成行。歲役急窮晏。生慮備溫涼。絲紈夙染濯。綿綿夜裁張。冬雪旦夕至。公子乏衣裳。華心愛零落。非直惜容光。願君翦眾念。且共復前觴。（○本集五。《詩紀》五十二。）

　　遁跡避紛喧。貨農棲寂寞。荒徑馳野鼠。空庭聚山雀。既遠人世歡。還賴泉卉樂。折柳樊場圃。負綆汲潭壑。霽旦見雲峰。風夜聞海鶴。江介早寒來。白露先秋落。麻壟方結葉。瓜田已掃籜。傾暉忽西下。回景思華幕。攀蘿席中軒。臨觴不能酌。終古自多恨。幽悲共淪鑠。（○同上）

【和王護軍秋夕詩】

　　散漫秋雲遠。蕭蕭霜月寒。驚飆西北起。孤雁夜往還。開軒當戶牖。取琴試一彈。停歌不能和。終曲久辛酸。金氣方勁殺。隆陽微且單。泉涸甘井竭。節徙芳歲殘。生事各多少。誰共知易難。投章心蘊結。千里途輕紈。願托孤老暇。觴思暫開餐。（○本集八。《詩紀》五十二。又《御覽》二十五引寒、還、殫、殘四韻。）

【和王義興七夕詩】

　　宵月向掩扉。夜霧方當白。寒機思孀婦。秋堂泣征客。匹命無單年。偶影有雙夕。暫交金石心。須臾雲雨隔。（○本集八。古今歲時雜詠二十五。《詩紀》五十二。）

【冬至詩】

　　舟遷庄甚笑。水流孔急嘆。景移風度改。日至晷回換。眇眇負霜鶴。皎皎帶雲雁。長河結瓓玕。層冰如玉岸。哀哀古老容。慘顏愁歲晏。催促時節過。逼迫聚離散。美人還未央。鳴箏誰與彈。（○本集八。古今歲時雜詠三十九。《詩紀》五十二。又《類聚》三引換、雁、岸三韻。《初學記》四引換、雁、二韻。《御覽》二十八引換、雁、岸、暮四韻。萬花谷四引炭一韻。）

【冬日詩】

　　嚴雲亂山起。白日欲還次。曛霧蔽窮天。夕陰晦寒地。煙霾有氛氳。精光無明異。風急野田空。飢禽稍相棄。含生共通閉。懷賢孰為利。天規苟平圓。寧得已偏媚。瀚海有歸潮。衰容不還稚。君今且安歌。無念老方至。（○本集六。《詩紀》五十二。又《類聚》三引次、地、稚、至四韻。《初學記》三引次、地、稚、至四韻。歲華紀麗四引次一韻。萬花谷后二作鮑照詩。引次、地、稚、至四韻。）

【望水詩】

　　刷鬢垂秋日。登高觀水長。千澗無別源。萬壑共一廣。流駛巨石轉。湍回急沫上。苕苕嶺岸高。照照寒洲爽。東歸難忖惻。日逝誰與賞。臨川憶古事。目孱千載想。河伯自矜大。海若沈渺莽。（○本集八。《詩紀》五十二。）

【望孤石詩】

　　江南多暖谷。雜樹茂寒峰。朱華抱白雪。陽條熙朔風。蚌節流綺藻。輝石亂煙虹。泄雲去無極。馳波往不窮。嘯歌清漏畢。徘徊朝景終。浮生會當幾。歡酌每盈衷。（○本集七。《詩紀》五十二。）

【山行見孤桐詩】

　　桐生叢石里。根孤地寒陰。上倚崩岸勢。下帶洞阿深。奔泉冬激射。霧雨夏霖浮。未霜葉已肅。不風條自吟。昏明積苦思。晝夜叫哀禽。棄妾望掩淚。逐臣對撫心。雖以慰單危。悲涼不可任。幸願見雕斫。為君堂上琴。（○本集六。《詩紀》五十二。又《類聚》八十八引陰、吟、琴三韻。）

【詠雙燕詩二首】

　　雙燕戲雲崖。羽翰始差池。出入南閨里。經過北堂陲。意欲巢君幕。層楹不可窺。沉吟芳歲晚。徘徊韶景移。悲歌辭舊愛。銜淚覓新知。（○本集五。玉台新詠四作詠燕。《類聚》九十二。《詩紀》五十二。）

　　可憐雲中燕。旦去暮來歸。自知羽翅弱。不與鵠爭飛。寄聲謝飛鵠。往事子毛衣。瑣心誠貧薄。叵吝節榮衰。陰山饒苦霧。危節多勁威。豈但避霜雪。當儆野人機。（○本集五。《詩紀》五十二。）

【酒後詩】

　　晨節無兩淹。年意不俱處。自非羽酌歡。何用慰愁旅。（○本集七。《詩紀》五十二。）

【講易詩】

　　雲澤翔羽姬。橫蓋招益人。賁園無金尚。履道易書紳。（○本集七。《詩紀》五十二。）

【可愛詩】

　　風帷閃珠帶。月幌垂霧羅。魏粲縫秋裳。趙艷習春歌。（○本集七。《詩紀》五十二。）

【夜聽聲詩】

　　辭鄉不覺遠。歡寡憂自繁。何用慰秋望。青燭視夜翻。（○本集七。《詩紀》五十二。）

【在荊州與張使君李居士聯句】

　　橋磴支吾轍。篁路拂輕鞍。三尹無喜色。一適或垂竿。（○本集七。《詩紀》五十二。）

【與謝尚書庄三連句】

　　霞輝兮澗朗。日靜兮川澄。風輕桃欲開。露重蘭未勝。水光溢兮松霧動。山煙疊兮石露凝。掩映晨物彩。連綿夕羽興。（○本集七。《詩紀》五十二。）

【月下登樓連句】

　　仿佛蘿月光。繽紛篁霧陰。樂來亂憂念。酒至歇憂心。露入覺牖高。螢蜚測苑深。清氣澄永夜。流吹不可臨。密峰集浮碧。疏瀾道瀛尋。漱玉延幽性。攀桂藉知音。辰意事淪晦。良歡戒勿寢。昭景有遺駟。疏賈無留金。（荀中書萬秋。○本集七。《詩紀》五十二。）

【字謎三首】

　　二形一體。四支八頭。四八一八。飛泉仰流。（井○本集七。《類聚》五十六。《詩紀》五十二。）

　　頭如刀。尾如鉤。中央橫廣。四角六抽。右面負兩刃。左邊雙屬牛。（龜○同上）

　　干之一九。只立無偶。坤（《類聚》作巛。）之二六。宛然雙宿。（土○同上）

【贈顧墨曹詩】

　　昏明易遠。離會難揆。雲轍泉分。西艫東軌。（○《類聚》三十一。《詩紀》五十二。）

【擬古詩】

　　中坐溢朱組。步欄簉瓊弁。禮登佇眷情。樂闋延皇眄。（○韻補四。）

【詩】

　　豎儒守一經。未足識行藏。（○南史吉士瞻傳。）

　　鮑令暉

　　〈令暉。鮑照妹。〉

【擬青青河畔草詩】

　　裊裊臨窗竹。藹藹垂門桐。灼灼青軒女。泠泠高堂中。明志逸秋霜。玉顏掩春紅。人生誰不別。恨君早從戎。鳴弦慚夜月。紺黛羞春風。（○玉台新詠四。《詩紀》五十四。）

【擬客從遠方來詩】

　　客從遠方來。贈我漆鳴琴。木有相思文。弦有別離音。終身執此調。歲寒不改心。願作陽春曲。宮商長相尋。（○玉台新詠四。廣《文選》十五。《詩紀》五十四。）

【代葛沙門妻郭小玉作詩二首】

　　明月何皎皎。垂幌照羅茵。若共相思夜。知同憂怨晨。芳華豈矜貌。霜露不憐人。君非青雲逝。飄跡事咸秦。妾持一生淚。經秋復度春。（○玉台新詠四。《詩紀》五十四。）

　　君子將遙役。遺我雙題錦。臨當欲去時。復留相思枕。題用常著心。枕以憶同寢。行行日已遠。轉覺思彌甚。（○同上）

【題書後寄行人詩】

　　自君之出矣。臨軒不解顏。砧杵夜不發。高門晝恆關。帳中流熠燿。庭前華紫蘭。物枯識節異。鴻來知客寒。游用暮冬盡。除春待君還。（《詩紀》雲。樂府作游取暮春盡。餘思待君還。○玉台新詠四。又文苑英華二百二、《樂府詩集》六十九並作自君之出矣。《詩紀》五十四。又《類聚》三十一引顏、關、蘭、寒四韻。）

【寄行人詩】

　　桂吐兩三枝。蘭開四五葉。是時君不歸。春風徒笑妾。（○《類聚》三十一。《詩紀》五十四。）

【古意贈今人詩】

　　寒鄉無異服。衣氈代文練。日月望君歸。年年不解綖荊揚春早和。幽冀猶霜霰。北寒妾已知。南心君不見。誰為道辛苦。寄情雙飛燕。形迫杼煎絲。顏落風催電。容華一朝盡。惟餘心不變。（○玉台新詠四。《詩紀》五十四。又《類聚》四十二、《樂府詩集》六十並作吳邁遠秋風曲。引練、線、霰、見四韻。）

宋詩卷十

　　王素

　　〈素。字休業。琅邪臨沂人。初為廬陵王國侍郎。泰始中。征太子中舍人。不就。七年卒。年五十四。有集十六卷。〉

【學阮步兵體詩】

　　沈情發遐慮。紆鬱懷所思。仿佛聞簫管。鳴鳳接嬴姬。聯綿共雲翼。燕婉相攜持。寄言芳華士。寵利不常期。涇渭分清濁。視彼谷風詩。（○玉台新詠四。《詩紀》五十三。）

　　吳邁遠

　　〈邁遠。曾任江州從事。好為篇章。宋明帝聞而召之。及見。曰：此人聯絕之外。無所復有。好自誇而嗤鄙他人。每作詩得稱意語。輒擲地呼曰：曹子建何足數哉。宋元徽二年。坐桂陽之亂誅死。有集八卷。〉

【飛來雙白鵠】

　　可憐雙白鵠。雙雙絕塵氛。連翩弄光景。交頸游青雲。逢羅復逢繳。雌雄一旦分。哀聲流海曲。孤叫出江濆。豈不慕前侶。為爾不及群。步步一零淚。千里猶待君。樂哉新相知。悲來生別離。持此百年命。共逐寸陰移。譬如空山草。零落心自知。（○玉台新詠四。文苑英華二百六作飛來雙白鶴。《樂府詩集》三十九。廣《文選》十四作雙鵠篇。《詩紀》五十三。）

【棹歌行】

　　十三為漢使。孤劍出皋蘭。西南窮天險。東北畢地關。岷山高以峻。燕水清沮寒。一去千里孤。邊馬何時還。遙望煙嶂外。障氣鬱雲端。始知身死處。平生從此殘。（○《樂府詩集》四十。廣《文選》十四。《詩紀》五十三。）

【陽春歌】

　　百里望咸陽。知是帝京域。綠樹搖雲光。春城起風色。佳人愛華景。流靡園塘側。妍姿艷月映。羅衣飄蟬翼。宋玉歌陽春。巴人長嘆息。雅鄭不同賞。那令君愴惻。

　　生平重愛惠。私自憐何極。（○玉台新詠四作陽春曲。文苑英華百九十三。《樂府詩集》五十一。廣《文選》十四。《詩紀》五十三。又《類聚》四十二作陽春曲。引色、側、息、極四韻。）

【胡笳曲】

　　輕命重意氣。古來豈但今。緩頰獻一說。揚眉受千金。邊風落寒草。鳴笳墜飛禽。越情結楚思。漢耳聽胡音。既懷離俗傷。復悲朝光侵。日當故鄉沒。遙見浮雲陰。（○《類聚》四十二。《樂府詩集》五十九。《詩紀》五十三。）

【長相思】

　　晨有行路客。依依造門端。人馬風塵色。知從河塞還。時我有同棲。結宦遊邯鄲。將不異客子。分飢復共寒。煩君尺帛書。寸心從此殫。遣妾長憔悴。豈復歌笑顏。檐隱千霜樹。庭枯十載蘭。經春不舉袖。秋落寧復看。一見願道意。君門已九關。虞卿棄相印。擔簦為同歡。閨陰欲早霜。何事空盤桓。（○玉台新詠四。《樂府詩集》六十九。廣《文選》十四。《詩紀》五十三。又《類聚》四十二作長相思詩。引端、還、殫、顏、蘭、看六韻。）

【長別離】

　　生離不可聞。況復長相思。如何與君別。當我盛年時。蕙華每搖蕩。妾心空自持。榮乏草木歡。悴極霜露悲。富貴貌難變。貧賤顏易衰。持此斷君腸。君亦宜自疑。淮陰有逸將。折翮謝翻飛。楚有扛鼎士。出門不得歸。正為隆准公。仗劍入紫微。君才定何如。白日下爭暉。（○玉台新詠四。文苑英華二百二。《樂府詩集》七十二。廣《文選》十四。《詩紀》五十三。又《類聚》四十二作長離別詩。引思、時、持三韻。）

【杞梁妻】

　　燈竭從初明。蘭凋猶早薰。扼腕非一代。千載炳遺文。貞夫淪莒役。杜吊結齊君。驚心眩白日。長洲崩秋雲。精微貫穹旻。高城為聵墳。行人既迷徑。飛鳥亦失群。壯哉金石軀。出門形影分。一隨塵壤消。聲雀誰共論。（○《樂府詩集》七十三。廣《文選》十四。《詩紀》五十三。）

【楚朝曲】

　　白雲縈藹荊山阿。洞庭縱橫日生波。幽芳遠客悲如何。綉被掩口越人歌。壯年流瞻襄成和。清貞空情感電過。初同末異憂愁多。窮巷惻愴沈汨羅。延思萬里掛長河。翻驚漢陰動湘娥。（○《樂府詩集》五十八。《詩紀》五十三。）

【秋風曲】

　　寒鄉無異服。衣氈代文練。月月望君歸。年年不解綖。荊揚春早和。幽冀猶霜霰。北寒妾已知。南心君不見。誰為道辛苦。寄情雙飛燕。形迫杼煎絲。顏落風催電。容華一朝盡。唯餘心不變。（○玉台新詠四作鮑令暉古意贈今人。《詩紀》五十三作古意贈今人。又《類聚》四十二、《樂府詩集》六十並引練、線、霰、見四韻。）

【游廬山觀道士石室詩】〖《詩紀》雲。詩匯作江總者非。〗

　　蒙葺眾山裡。往來跡稀。尋嶺達仙居。道士披雲歸。似著周時冠。狀披漢時衣。安知世代積。服古人不衰。得我宿昔情。知我道無為。（○《類聚》六十四。南康府志。《詩紀》五十三。）

【臨終詩】

　　傷歌入松路。斗酒望青山。誰非一丘土。參差前後間。（○《初學記》十四。《詩紀》五十三。）

　　徐爰

　　〈爰。字長玉。初名瑗。南琅邪開陽人。仕晉為琅邪王大司馬府中典軍。宋元嘉中。累遷殿中侍御史。孝建初。補尚書水部郎。轉殿中郎、尚書右丞。遷左丞。大明中。領著作郎。泰始初。領長水校尉兼尚書左丞。后廢帝即位。為南濟陰在守、中散大夫。元徽三年卒。年八十二。有《宋書》六十五卷、集十捲。〉

【華林北澗詩】

　　總長潭兮括遠源。下沈留兮起輕泉。回溪浚兮曲沼阻。衝波激兮瀨淺淺。貫九穀兮積靈芝。飛清壽兮潔澄連。（《詩紀》雲。一作川。○《類聚》九、《詩紀》五十四並作徐諼。）

【詠牛女詩】

　　結彩彪天路。頹芳菲靈台。（○《初學記》四。）

　　袁粲

　　〈粲。字景倩。淑兄子。孝武即位。遷尚書吏部郎、太子右衛率。歷任侍中、吏部尚書、司徒左長史、南東海太守、尚書僕射、中書監。順帝升明元年。為蕭道成所害。〉

【五言詩】

　　〖南史曰：粲負才尚氣。愛好虛遠。雖位任隆重。不以事務經懷。嘗作五言詩言云云。蓋其志也。〗

　　訪跡雖中宇。循寄乃滄洲。（○南史本傳。）

　　劉俁

　　〈俁。彭城人。〉

【詩】

　　〖南史曰：俁。顏節字也。嘗賦詩云雲。后彥節與袁粲謀誅齊高帝。不剋死。俁亦被害。〗

　　城上草。植根非不高。所恨風霜早。（○南史長沙景王道憐傳。《詩紀》五十四。）

　　卞彬

　　〈彬。字士蔚。濟陰冤勾人。仕宋為西曹主簿、奉朝請、員外郎。〉

【自為童謠】

　　〖南《齊書》曰：宋元徽末。四貴輔政。彬謂太祖曰：外間童謠云云。公頗聞不。時王蘊居父憂。與袁粲同死。故念屍著服也。服者。衣也。褚字邊衣也。孝除子以代日者。謂褚淵也。列管。簫也。彬退。太祖笑曰：彬自作此。〗

　　可憐可念屍著服。孝子不在日代哭。列簫暫鳴死列族。（○南《齊書》本傳。）

　　任豫

【雪詩】

　　寒鳶響雲嘯。悲鴻哀夜號。箕飈振地作。畢陰駭曾高。（○《書鈔》百五十六。又《文選》二十二宿東園詩注作任預。引嗷一韻。）

【夏潦省宅詩】

　　風棹出天街。星言指沈室。頓楫俄毀垣。惻然悼窮陌。春為發大道。夏為塗攵潮拆。貴者陋懷居。鄙人安朝夕。生長數十載。幸佑見衰白。堂遺孤孩音。庭餘笄齔跡。入似聚族慰。出為里仁惜。（○《類聚》六十四作梁任豫。）

　　袁伯文

　　〈伯文為中書郎。有集十一卷。〉

【楚妃嘆】

　　玉墀滴凄露。羅幌已依霜。逢春每先絕。爭秋欲幾芳。（○《樂府詩集》二十九。《詩紀》五十四。）

【述山貧詩】

　　佣滌倦閭閈。耕牧憊松丘。制荷依露壑。搴若逗霜洲。鬢垂驚年素。膚耗盈帶憂。幸有深棲性。幽山可以留。（○《初學記》十八。《詩紀》五十四。）

　　湛茂之

　　〈茂之為司徒左長史。〉

【歷山草堂應教】（南平王鑠有過歷山湛長史草堂詩）

　　閉戶守玄漠。無復車馬跡。衰廢歸丘樊。歲寒見松柏。身慚睢陽老。名忝梁園客。習隱非朝市。追常在山澤。離離插天樹。磊磊間雲石。持此怡一生。傷哉駒度隙。（○古詩類苑十一。《詩紀》五十四。升庵詩話作湛方生酬南平王。又全唐詩丘丹經湛長史草堂詩序引柏一韻。）

　　賀道慶

　　〈道慶。會稽山陰人。〉

【離合詩】

　　促席宴間夜。足歡不覺疲。詠歌無餘願。永言終在斯。（信○《類聚》五十六。《詩紀》五十四。）

　　王歆之

　　〈歆之。字叔道。河東人。曾袒愆期。有名晉世。官至南蠻校尉。歆之位至左民尚書光祿大夫。卒官。〉

【效孫皓爾汝歌】

　　〖南史曰：河東王歆之。嘗為南康劉邕相。素輕邕。后歆之與邕俱與元會並坐。邕謂歆之曰：卿昔見臣。今能見勸一杯酒否。歆之因效孫皓歌答之。〗

　　昔為汝作臣。今與汝比肩。既不勸汝酒。亦不願汝年。（○《宋書》劉穆之傳。南史劉穆之傳。《御覽》八百四十六。《詩紀》五十四。）

　　蕭璟

【貧士詩】

　　四時迭來往。苦辛隨事迫。三冬泣牛衣。五月披裘客。遲遲春日永。憂來安所適。季秋授衣節。

　　荷裳竟不易。班超棄筆硯。婁敬脫挽軛。雖雲丈夫志。終涉自媒跡。賢哉顏氏子。飲水常怡懌。（○《初學記》十八。《詩紀》五十四。）

　　張公庭

【春遊詩】

　　勾芒御春正。衡紀運玉瓊。明庶起祥春。和氣翕來征。慶雲蔭八極。甘寸潤四垌。昊天降靈澤。朝日耀華精。嘉苗布原野。百卉敷時榮。鳩鵲與鸝黃。間關相和鳴。菉萍復靈沼。香花揚芳馨。春遊誠可樂。感此曰日傾。休否有終極。落葉思本莖。臨川悲游者。節變動中情。（○廣《文選》九。）

　　漁父

【答孫緬歌】

　　〖南史曰：漁父者。不知姓名。亦不知何許人。太康。孫緬為潯陽太守。落日逍遙渚際。見一輕舟凌波隱顯。俄而漁父至。神韻蕭灑。垂綸長嘯。緬甚異之。褰裳涉水與之論用世之道。漁父曰：仆山海狂人。不達世務。未辨賤貧。無論榮貴。乃歌云云。於是悠然鼓棹而去。〗

　　竹竿籊々。河水浟々悠悠。相忘為樂。貪餌吞鉤。非夷非惠。聊以忘憂。（○南史孫緬傳。《御覽》五百五、八百三十四引《宋書》。《詩紀》五十四。）

【雜歌謠辭】〖諺語附〗

【時人為檀道濟歌】

　　〖南史曰：檀道濟有威名。為敵所畏。宋王疑而殺之。時人哀而作歌曰：〗

　　可憐白浮鳩。枉殺檀江州。（○南史檀道濟傳。《詩紀》五十五作宋人歌。）

【時人為檀道濟歌】

　　〖《異苑》曰：檀道濟元嘉中鎮尋陽。十二年入朝。與家分別。顧瞻城闕。歔欷愈深。識者是知道濟之不南旋也。故時人為其歌曰：〗

　　生人作死別。荼毒當奈何。（○《御覽》八百八十五。）

【讀曲歌】

　　〖宋《書》曰：讀曲歌者。民間為彭城王義康所作也。其歌雲。〗

　　死罪劉領軍。誤殺劉第四。（○《宋書》樂志。《樂府詩集》四十六。）

【劉敬叔引詩】

　　〖《異苑》曰：朱文綉與羅子鍾為友。俱仕于梁。綉既死。鍾哀哭之。其夜俱亡。梁南七里有雞山。葬綉于其中。北九里有雉澗。埋鍾于其內。綉神靈變為雉。鍾魂魄化為雉。清鳴哀響。來往一不絕。故《詩》雲：〗

　　雞山別飛響。雉澗和清音。（○《御覽》九百十八。）

【民間為謝靈運謠】

　　〖宋《書》曰：陳郡謝靈運。每出入。自扶接者常數人。民間謠曰云云。此蓋不肅之咎。后坐誅。〗

　　四人挈衣裙。三人捉坐席。（○《宋書》五行志。）

【元嘉中魏地童謠】

　　〖南史曰：宋元嘉二十七年。魏太武帝圍汝南戍。文帝遣臧質北救。至盱眙。太武已過淮。自廣陵返攻盱眙。就質求酒。質封溲便與之。且報書雲。不聞童謠言邪。虜馬飲江水。佛狸死卯年。冥期使然。非復人事。爾智識及眾豈能勝苻堅邪。頃年展爾陸梁者。是爾未飲江。太歲未卯耳。時魏地有童謠。故質引之雲。〗

　　軺車北來如穿雉。不意虜馬飲江水。虜主北歸石濟死。虜欲渡江天不徙。（○《宋書》臧質傳。南史臧質傳。《詩紀》五十五。）

【臧質引童謠】

　　虜馬渡江水。佛狸死卯年。（○《宋書》臧質傳。）

【元嘉末童謠】

　　〖高僧傳曰：曇爽立寺。名新亭精舍。后孝武帝南下伐凶。鑾旆至此寺。及登禪。復幸禪堂。故元嘉末童謠云云。乃禪堂之謂。故中興禪房猶有龍飛殿焉。〗

　　錢唐出天子。（○高僧傳竺法義傳。○逯案。《宋書》符瑞志雲。元嘉中謠言錢唐當出天子。與此小異。今以僧傳為主。）

【民間為奚顯度謠】

　　〖南史曰：大明中。有奚顯度者為員外散騎侍郎。孝武嘗使主領人功。而苛虐無道。動加捶撻。暑雨寒雪。不聽暫休。人不堪命。時建康縣考囚。或用方材壓額及踝脛。故民間有此謠。又相戲曰：勿反顧。付奚度。其暴酷如此。〗

　　寧得建康壓額。不能受奚度拍。（○《宋書》戴法興傳。南史戴明寶傳。《詩紀》五十五作大明中謠。）

【泰始中童謠】

　　〖南《齊書》曰：宋泰始中童謠云云。故明帝殺建安王休仁。蘇偘雲。后順帝自東城即位。論者謂應之。乃是武進縣上所居東城也。〗

　　東城出天子。（南史作天子出。○南《齊書》祥瑞志。南史齊高帝紀。）

【永光初謠言】

　　〖宋《書》曰：前廢帝永光初。又謠言云云。幼主欲南幸湘川以厭之。既而湘東王即尊位。是為明帝。〗

　　湘州（《御覽》作中。）出天子。（○南書符瑞志。《御覽》一百二十八。）

【元徽中童謠】

　　〖《齊書》曰：元徽中童謠。后沈攸之反。雍州刺史張敬兒襲江陵。殺攸之子元瑱等。〗

　　襄陽白銅蹄。郎殺荊州兒。（○南《齊書》五行志。《詩紀》五十五。）

【東陽為釋慧約謠】

　　〖高僧傳曰：釋慧約姓婁氏。年二十始游于剡。遠會素心。多究經典。故東陽謠曰：〗

　　少達妙理婁居士。（○高僧傳釋慧約傳。）

【時人為劉劭劉駿語】

　　〖魏《書》曰：義隆太子劭及始興王休明等斬義隆。劭弟駿討之。擒劭、休明並梟首大桁。男女一皆從戮。時人為之語曰：〗

　　遙望建康城。江水逆流縈。前見子殺父。后見弟殺兄。（○魏書島夷劉義隆傳。）

【麥城俗諺】

　　〖寰宇記曰：麥城東有驢城。沮水之西有磨城。犄角麥城。昔伍子胥造此二城以攻麥城。假驢磨之名。俗諺雲。〗

　　東驢西磨。麥城自破。（○《水經注》沮水注。寰宇記百四十六。）

【顏延之引諺】

　　〖宋《書》曰：延之為庭誥之文曰：富厚貧薄。事之懸也。諺曰：〗

　　富則盛。貧則病。（○《宋書》顏延之傳。）

【清溪諺】

　　〖《異苑》曰：檀道濟居青溪。第二兒夜忽見人來縛己。欲呼不得。至曉乃解。猶見繩痕。先是吳將步闡所居。諺云云雲。青溪。青揚是也。自步及檀。皆被誅。〗

　　揚州青。是鬼營。（○《太平廣記》三百二十四。）

【釋慧通引諺】

　　〖弘明集曰：釋慧通駁顧道士夷夏論曰：諺曰：〗

　　指南為北。自謂不惑。指西為東。自謂不蒙。（○弘明集七。）

【時人為丁旿語】

　　〖《宋書》武帝紀曰：諸葛長民貪淫驕縱。帝每優容之。劉毅既誅。長民懼禍。及將謀作亂。帝自江陵還。長民到門。引前卻人閑語。帝已密命左右丁旿自幔後於坐拉焉。死床側。輿屍付廷尉。旿驍勇有力。時人語曰：〗

　　勿跋扈。付丁旿。（○《宋書》武帝紀。《御覽》四百九十五。《詩紀》五十五作跋扈。）

【南豫州軍士為王玄謨宗越語】

　　〖宋《書》曰：玄謨性嚴克少恩。而將軍宗越御下更苛酷。軍士為之語曰：〗

　　寧作五年徒。不逢王玄謨。玄謨猶尚可。宗越更殺我。（○《宋書》王玄謨傳。《宋書》宗越傳。南史宗越傳。《御覽》四百九十二。《詩紀》五十五作將士謠。又四百九十五引前兩句。）

【鼓山俗語】

　　〖宋永初古今山川記曰：鼓山有石鼓形二所。南北相當。俗語云。〗

　　南彭北鼓。相去十五。（○寰宇記五十六。）

【京邑為何勖孟靈休語】

　　〖宋《書》曰：時安成公何勖。無忌之子也。臨汝公孟靈休。昶之子也。並各奢豪。與湛之共以餚膳器服車馬相尚。京邑為之語曰：〗

　　安成食。臨汝飾。（○《宋書》徐湛之傳。）

【時人為王延之王僧虔語】

　　〖南《齊書》曰：齊高帝輔政。朝野之情。人懷彼此。延之與尚書令王僧虔中立無所去就。時人語曰云云。高帝以此善之。〗

　　二王居平。不送不迎。（○南《齊書》王延之傳。南史王延之傳。《御覽》二百十一。《詩紀》五十五作二王謠。）

【京師為東安斗場二寺僧語】

　　〖宋《書》曰：慧嚴、慧義道人並在安東寺。學行精整。為道俗所推。時斗場寺多禪僧。京師為之語曰：〗

　　斗場禪師窟。東安談義林。（○《宋書》天竺傳。南史天竺傳。）

【時人為胡母顥語】

　　〖南史曰：宋明帝時。阮佃夫、楊運長、王道隆皆擅威權。言為詔敕。君守令長。一缺十除。內外混然。官以賄命。王阮家富於公室。中書舍人胡母顥專權。奏無不可。時人語云雲。禾絹謂上也。〗

　　禾絹閉眼諾。胡母大張橐。（○南史宋明帝紀。《詩紀》五十五作禾絹謠。）

【百姓為袁粲褚彥回語】

　　〖南史曰：袁粲謀舉兵誅齊高帝。褚淵發其謀。粲兵敗過害。而淵獨輔政。於時百姓語曰：〗

　　可憐石頭城。寧為袁粲死。不作褚淵生。（○南史袁粲傳。《詩紀》五十五作石城謠。）

【齊宋以來民間語】

　　〖南《齊書》曰：齊、宋以來民間語云雲。明帝初。誅害蕃戚。京師危駭。〗

　　擾攘建武上。（○南《齊書》五行志。）

【時人評八僧語】

　　〖高僧傳曰：宋長安龍光寺有竺道生。本姓魏。鉅鹿人也。性廣機警。神氣清穆。初生與睿公及嚴觀同學齊名。故時人評曰：〗

　　生睿發天真。嚴觀窪流得。慧義彭亨進。寇淵千默塞。（○高僧傳竺道生傳。）



【時人為釋道經慧靜語】

　　〖高僧傳曰：釋慧靜姓王。東阿人。容甚黑。而機悟清遠。時洛中有沙門道經。亦解邁當時。與慧靜齊合。而耳甚長大。故時人語曰：〗

　　洛下長大耳。東阿黑如墨。有問無不酬。有酬無不塞。（○高僧傳慧靜傳。）

宋詩卷十一

【清商曲辭】

　　〖《詩紀》雲。清商曲古辭一卷。已入晉詩。其題解系宋人作者。別載於此。如碧玉歌。汝南王作。讀曲民間為彭城王義康作。石城樂。臧質作。烏夜啼。臨川王義慶作。襄陽樂。隨王誕作。壽陽樂。南平穆王作。西烏夜飛。沈攸之作。今所傳辭類與本旨不同。蓋其題義雖各有所始。而詞或非其舊也。郭茂倩樂府題下不書名氏。左克明直作古辭。今各仍其舊雲。齊詩仿此。〗

【吳聲歌曲】

【碧玉歌三首】

　　〖《詩紀》雲。左克明作古辭。樂苑曰：碧玉歌者。宋汝南王之所作也。碧玉。汝南王妾名。以寵愛之甚。所以歌之。〗

　　碧玉破瓜時。郎為情顛倒。芙蓉陵霜榮。秋容故尚好。（○《樂府詩集》四十五。《詩紀》五十五。）

　　碧玉小家女。不敢攀貴德。感郎千金意。慚無傾城色。（○玉台新詠十作孫綽情人碧玉歌。《樂府詩集》四十五。《詩紀》五十五。）

　　碧玉小家女。不敢貴德攀。感郎意氣重。遂得結金蘭。（○《樂府詩集》四十五。《詩紀》五十五。）

【華山畿二十五首】

　　〖古今樂錄曰：華山畿者。宋少帝時懊惱一曲。亦變曲也。少帝時。南徐一士子從華山畿往雲陽。見客舍有女子。年十八九。悅之無因。遂感心疾。母問其故。具以啟母。母為至華山尋訪。見女。具說。女聞感之。因脫蔽膝。令母密置其席下。卧之當已。少日果差。忽舉席。見蔽膝而抱持。遂吞食而死。氣欲絕。謂母曰：葬時車載從華山度。母從其意。比至女門。牛不肯前。打拍不動。女曰：且待須臾。妝點沐浴。既而出歌曰：華山畿。君既為儂死。獨活為誰施。歡若見憐時。棺木為儂開。棺應聲開。女遂入棺。家人叩打。無如之何。乃合葬。呼曰神女冢。〗

　　華山畿。君既為儂死。獨活為誰施。歡若見憐時。棺木為儂開。（○《樂府詩集》四十六。《詩紀》五十五。）

　　聞歡大養蠶。定得幾許絲。所得何足言。奈何黑瘦為。（○同上）

　　夜相思。投壺不得箭。憶歡作嬌時。（○同上）

　　開門枕水渚。三刀治一魚。歷亂傷殺汝。（○同上）

　　未敢便相許。夜聞儂家論。不持儂與汝。（○同上）

　　懊惱不堪止。上床解要繩。自經屏風裡。（○同上）

　　啼者曙。淚落枕將浮。身沉被流去。（○同上）

　　將懊惱。石闕晝夜題。碑淚常不燥。（○同上）

　　別後常相思。頓書千丈闕。題碑無罷時。（○同上）

　　奈何許。所歡不在間。嬌笑向誰緒。（○同上）

　　隔津歡。牽牛語織女。離淚溢河漢。（○同上）

　　啼相憶。淚如漏刻水。晝夜流不息。（○同上）

　　著處多遇羅。的的往年少。艷情何能多。（○同上）

　　無故相然我。路絕行人斷。夜夜故望汝。（○同上）

　　一坐復一起。黃昏人定后。許時不來已。（○同上）

　　摩可濃。巷巷相羅截。終當不置汝。（○同上）

　　不能久長離。中夜憶歡時。抱被空中啼。（○同上）

　　腹中如湯灌。肝腸寸寸斷。教儂底聊賴。（○同上）

　　相送勞勞渚。長江不應滿。是儂淚成許。（○同上）

　　奈何許。天下人何限。慊慊只為汝。（○同上）

　　郎情難可道。歡行豆挾心。見荻多欲繞。（○同上）

　　松上蘿。願君如行雲。時時見經過。（○同上）

　　夜相思。風吹窗帘動。言是所歡來。（○同上）

　　長鳴雞。誰知儂念汝。獨向空中啼。（○同上）

　　腹中如亂絲。憒憒適得去。愁毒已復來。（○同上）

【讀曲歌八十九首】

　　〖《宋書》樂志曰：讀曲歌者。民間為彭城王義康所作也。其歌雲。死罪劉領軍。誤殺劉第四。是也。古今樂錄曰：讀曲歌者。元嘉十七年。袁后崩。百官不敢作聲歌。或因酒燕。止竊聲讀曲細吟而已。〗

　　花釵芙蓉髻。雙鬢如浮雲。春風不知著。好來動羅裙。（○《樂府詩集》四十六。《詩紀》五十五。）

　　念子情難有。已惡動羅裙。斬儂入懷不。（○同上）

　　紅藍與芙蓉。我色與歡敵。莫案石榴花。歷亂聽儂摘。（○同上）

　　千葉紅芙蓉。照灼綠水邊。餘花任郎摘。慎莫罷儂連。（○同上）

　　思歡久。不愛獨枝蓮。只惜同心藕。（○同上）

　　打壞木棲床。誰能坐相思。三更書石闕。憶子夜啼碑。（○同上）

　　奈何不可言。朝看莫牛跡。知是宿蹄痕。（○同上）

　　娑拖何處歸。道逢播掿郎。口朱脫去盡。花釵復低昂。（○同上）

　　所歡子。蓮從胸上度。刺憶庭欲死。（○同上）

　　攬裳踱。跣把絲織履。故交白足露。（○同上）

　　上知所。所歡不見憐。憎狀從前度。（○同上）

　　思難忍。絡罌語猶壺。倒寫儂頓盡。（○同上）

　　上樹摘桐花。何悟枝枯燥。迢迢空中落。遂為梧子道。（○同上）

　　桐花特可憐。願天無霜雪。梧子解千年。（○同上）

　　柳樹得春風。一低復一昂。誰能空相憶。獨眠度三陽。（○玉台新詠十作獨曲。《樂府詩集》四十六。《詩紀》五十五。）

　　折楊柳。百鳥園林啼。道歡不離口。（○《樂府詩集》四十六。《詩紀》五十五。）

　　縠衫兩袖裂。花釵鬢邊低。何處分別歸。西上古餘啼。（○同上）

　　所歡子。不與他人別。啼是憶郎耳。（○同上）

　　披被樹明燈。獨思誰能忍。欲知長寒夜。蘭燈傾壺盡。（○同上）

　　坐起嘆汝好。願他甘叢香。傾筐入懷抱。（○同上）

　　通發不可料。憔悴為誰睹。欲知相憶時。但看裙帶緩幾許。（○同上）

　　憶歡不能食。徘徊三路間。因風覓消息。（○同上）

　　朝日光景開。從君良燕遊。願如卜者策。長與千歲龜。（○同上）

　　所歡子。問春花可憐。括插袮襠里。（○同上）

　　芳萱初生時。知是無憂草。雙眉畫未成。那能就郎抱。（○同上）

　　百花鮮。誰能懷春日。獨入羅帳眠。（○同上）

　　聞歡得新儂。四支懊如垂。鳥散放行路。井中百翅不能飛。（○同上）

　　憐歡敢喚名。念歡不呼字。連喚歡復歡。兩誓不相棄。（○同上）

　　奈何許。石闕生口中。銜碑不得語。（○同上）

　　白門前。烏帽白帽來。白帽郎是儂。良不知烏帽郎是誰。（○同上）

　　初陽正二月。草木郁青青。躡履步前園。時物感人情。（○同上）

　　青幡起御路。綠柳蔭馳道。歡贈玉樹箏。儂送千金寶。（○同上）

　　桃花落已盡。秋思猶未央。春風難期信。托情明月光。（○同上）

　　計約黃昏后。人斷猶未來。聞歡開方局。已復將誰期。（○同上）

　　自從別郎后。卧宿頭不舉。飛龍落藥店。骨出只為汝。（○同上）

　　日光沒已盡。宿鳥縱橫飛。徙倚望行雲。躞蹀待郎歸。（○同上）

　　百度不一回。千書信不歸。春風吹楊柳。華艷空徘徊。（○同上）

　　音信闊弦朔。方悟千里遙。朝霜語白日。知我為歡消。（○同上）

　　合冥過藩來。向曉開門去。歡取身上好。不為儂作慮。（○同上）

　　五鼓起開門。正見歡子度。何處宿行還。衣被有霜露。（○同上）

　　本自無此意。誰交郎舉前。視儂轉邁邁。不復來時言。（○同上）

　　自我別歡后。嘆音不絕響。茱萸持捻泥。龕有殺子像。（○同上）

　　家貧近店肆。出入引長事。郎君不浮華。誰能呈實意。（○同上）

　　念日行不遇。道逢播掿郎。查滅衣服壞。白肉亦黯瘡。（○同上）

　　歔欷暗中啼。斜日照帳里。無油何所苦。但使天明爾。（○同上）

　　黃絲咡素琴。泛彈弦不斷。百弄任郎作。唯莫廣陵散。（○同上）

　　思歡不得來。抱被空中語。月沒星不亮。持底明儂緒。（○同上）

　　詐我不出門。冥就他儂宿。鹿轉方相頭。丁倒欺人目。（○同上）

　　歡但且還去。遺信相參伺。契兒向高店。須臾儂自來。（○同上）

　　欲行一過心。誰我道相憐。摘菊持飲酒。浮華著口邊。（○同上）

　　語我不遊行。常常走巷路。敗橋語方相。欺儂那得度。（○同上）

　　闊面行負情。詐我言端的。畫背作天圖。子將負星曆。（○同上）

　　君行負憐事。那得厚相於。麻紙語三葛。我薄汝粗疏。（○同上）

　　黃天不滅解。甲夜曙星出。漏刻無心腸。復令五更畢。（○同上）

　　打殺長鳴雞。彈去烏臼鳥。願得連冥不復曙。一年都一曉。（○同上）

　　空中人。住在高檣深合里。書信了不通。故使風往爾。（○同上）

　　儂心常慊慊。歡行由豫情。霧露隱芙蓉。見蓮詎分明。（○同上）

　　非歡獨慊慊。儂意亦驅驅。雙燈俱時盡。奈許兩無由。（○同上）

　　誰交強纏綿。常持罷作慮。作生隱藕葉。蓮儂在何處。（○同上）

　　相憐兩樂事。黃作無趣怒。合散無黃連。此事復何苦。（○同上）

　　誰交強纏綿。常持罷作意。走馬織懸簾。薄情奈當駛。（○同上）

　　執手與歡別。合會在何時。明燈照空局。悠然未有期。（○同上）

　　百憶卻欲噫。兩眼常不燥。蕃師五鼓行。離儂何太早。（○同上）

　　含笑來向儂。一抱不能置。領后千裡帶。那頓誰多媚。（○同上）

　　歡相憐。今去何時來。裲襠別去年。不忍見分題。（○同上）

　　歡相憐。題心共飲血。流頭入黃泉。分作兩死計。（○同上）

　　嬌笑來向儂。一抱不能已。湖燥芙蓉萎。蓮汝藕欲死。（○同上）

　　歡心不相憐。慊苦竟何已。芙蓉腹里萎。蓮汝從心起。（○同上）

　　下帷掩燈燭。明月照帳中。無油何所苦。但使天明儂。（○同上）

　　執手與歡別。欲去情不忍。餘光照已藩。坐見離日盡。（○同上）

　　種蓮長江邊。藕生黃櫱浦。必得蓮子時。流離經辛苦。（○同上）

　　人傳我不虛。實情明把納。芙蓉萬層生。蓮子信重沓。（○同上）

　　聞乖事難懷。況復臨別離。伏龜語石板。方作千歲碑。（○同上）

　　鈐盪與時競。不得尋傾慮。春風扇芳條。常念花落去。（○同上）

　　坐倚無精魂。使我生百慮。方局十七道。期會是何處。（○同上）

　　暫出白門前。楊柳可藏烏。歡作瀋水香。儂作博山爐。（○同上○亦見楊叛兒曲。）

　　十期九不果。常抱懷恨生。然燈不下炷。有油那得明。（○同上）

　　自從近日來。了不相尋博。竹簾裲襠題。知子心情薄。（○同上）

　　下帷燈火盡。朗月照懷裡。無油何所苦。但今天明爾。（○同上）

　　近日蓮違期。不復尋博子。六籌翻雙魚。都成罷去已。（○同上）

　　一夕就郎宿。通夜語不息。黃櫱萬里路。道苦真無極。（○同上）

　　登店賣三葛。郎來買丈餘。合匹與郎去。誰解斷粗疏。（○同上）

　　儂亦粗經風。罷頓葛帳里。敗許塵疏中。（○同上）

　　紫草生湖邊。誤落芙蓉里。色分都未獲。空中染蓮子。（○同上）

　　閨合斷信使。的的兩相憶。譬如水上影。分明不可得。（○同上）

　　逍遙待曉分。轉側聽更鼓。明月不應停。特為相思苦。（○同上）

　　罷去四五年。相見論故情。殺荷不斷藕。蓮心已復生。（○同上）

　　辛苦一朝歡。須臾情易厭。行膝點芙蓉。深蓮非骨念。（○同上）

　　慊苦憶儂歡。書作后非是。五果林中度。見花多憶子。（○同上）

【西曲歌】

【石城樂】〖五曲〗

　　〖左雲。古辭。《唐書》樂志曰：石城樂者。宋臧質所作也。石城在竟陵。質嘗為竟陵郡。于城上眺矚。見群少年歌謠通暢。因作此曲。古今樂錄曰：石城樂。舊舞十六人。〗

　　生長石城下。開窗對城樓。城中諸少年。出入見依投。

　　陽春百花生。摘插環髻前。捥指蹋忘愁。相與及盛年。

　　布帆百餘幅。環環在江津。執手雙淚落。何時見歡還。

　　大艑載三千。漸水丈五餘。水高不得渡。與歡合生居。

　　聞歡遠行去。相送方山亭。風吹黃櫱藩。惡聞苦籬聲。（○《樂府詩集》四十七。《詩紀》五十五。又玉中新詠十引第一曲。）

【莫愁樂】〖二曲〗

　　〖《唐書》樂志曰：莫愁樂者，出於石城樂。石城有女子名莫愁。善歌謠。石城樂和中復有忘愁聲。因有此歌。《古今樂錄》曰：莫愁樂。亦雲蠻樂。舊舞十六人。梁八人。《樂府解題》曰：古歌亦有莫愁洛陽女。與此不同。〗

　　莫愁在何處，莫愁石城西。艇子打兩槳，催送莫愁來。

　　聞歡下揚州，相送楚山頭。探手抱腰看，江水斷不流。（○《樂府詩集》四十八。）

【烏夜啼】〖八曲〗

　　〖左雲。古辭。《唐書》樂志曰：烏夜啼者。宋臨川王義慶所作也。元嘉十七年。徙彭城王義康于豫章。義慶時為江州。至鎮。相見而哭。文帝聞而怪之。征還。慶大懼。伎妾夜聞烏夜啼聲。扣齊合雲。明日應有赦。其年更為兗州刺史。因此作歌。故其和雲。夜夜望郎來。籠窗窗不開。今所傳歌。似非義慶本旨。古今樂錄曰：烏夜啼。舊舞十六人。○臨川王義慶。當作彭城王義康。〗

　　歌舞諸少年。娉婷無種跡。菖蒲花可憐。聞名不曾識。

　　長檣鐵鹿子。布帆阿那起。詫儂安在間。一去數千里。

　　辭家遠行去。儂歡獨離居。此日無啼音。裂帛作還書。

　　可憐烏臼鳥。強言知天曙。無故三更啼。歡子冒暗去。

　　烏生如欲飛。飛飛各自去。生離無安心。夜啼至天曙。

　　籠窗窗不開。盪戶戶不動。歡下葳蕤龠。交儂那得往。

　　遠望千里煙。隱當在歡家。欲飛無兩翅。當奈獨思何。

　　巴陵三江口。蘆荻齊如麻。執手與歡別。痛切當奈何。（○《樂府詩集》四十七。《詩紀》五十五。）

【襄陽樂】〖九曲〗

　　〖左雲。古辭。古今樂錄曰：襄陽樂者。宋隨王誕之所作也。誕始為襄陽郡。元嘉二十六年。仍為雍州刺史。夜聞諸女歌謠。因而作之。所以歌和中有襄陽來。夜樂之語也。舊舞十六人。梁八人。〗

　　朝發襄陽城。暮至大堤宿。大堤諸女兒。花艷驚郎目。

　　上水郎擔篙。下水搖雙櫓。四角龍子幡。環環江當柱。

　　江陵三千三。西塞陌中央。但問相隨否。何計道里長。

　　人言襄陽樂。樂作非儂處。乘星冒風流。還儂揚州去。

　　爛漫女蘿草。結曲繞長松。三春雖同色。歲寒非處儂。

　　黃鵠參天飛。中道郁徘徊。腹中車輪轉。歡今定憐誰。

　　揚州蒲鍛環。百錢兩三叢。不能買將還。空手攬抱儂。

　　女蘿自微薄。寄托長松表。何惜負霜死。貴得相纏繞。

　　惡見多情歡。罷儂不相語。莫作烏集林。忽如提儂去。（○《樂府詩集》四十八。《詩紀》五十五。又玉台新詠十引第一曲。）

【壽陽樂】〖九曲〗

　　〖左雲。古辭。古今樂錄曰：奪陽樂者。宋南平穆王為豫州所作也。舊舞十六人。梁八人。○《詩紀》雲。按其歌辭。蓋敘傷別望歸之思。南平穆王即劉鑠也。〗

　　可憐八公山。在壽陽。別後莫相忘。

　　東台百餘尺。凌風雲。別後不忘君。

　　梁長曲水流。明如鏡。雙林與郎照。

　　辭家遠行去。空為君。明知歲月駛。

　　籠窗取涼風。彈素琴。一嘆復一吟。

　　夜相思。望不來。人樂我獨愁。

　　長淮何爛漫。路悠悠。得當樂忘憂。

　　上我長瀨橋。望歸路。秋風停欲度。

　　銜淚出傷門。壽陽去。必還當幾載。（○《樂府詩集》四十九。《詩紀》五十五。）

【西烏夜飛】〖五曲〗

　　〖左雲。古辭。古今樂錄曰：西烏夜飛者。宋元徽五年。荊州刺史沈攸之所作也。攸之舉兵。發荊州東下。未敗之前。思歸京師。所以歌和雲。白日落西山。還去來。送聲雲。折翅烏。飛何處。被彈歸。〗

　　日從東方出。團團雞子黃。夫婦恩情重。憐歡故在傍。

　　暫請半日給。徙倚娘店前。目作宴瑱飽。腹作宛惱飢。

　　我昨憶歡時。攬刀持自刺。自刺分應死。刀作雜樓僻。

　　陽春二三月。諸花盡芳盛。持底喚歡來。花笑鶯歌詠。

　　感郎崎嶇情。不復自顧慮。臂繩雙入結。遂成同心去。（○《樂府詩集》四十九。《詩紀》五十五。）

宋詩卷十二

【郊廟歌辭】

【宋南郊登歌三首】 顏延之

　　〖《宋書》樂志曰：文帝元嘉二十二年。韶顏延之造天地郊夕牲、迎送神、饗神雅樂登歌三篇。〗

【夕牲歌】

　　夤威寶命。嚴恭帝祖。表海炳岱。系唐胄楚。靈鑒浚文。民屬睿武。奄受敷錫。宅中拓宇。亘地稱皇。罄天作主。月竁來賓。日際奉土。開元正首。禮交舉。六典聯事。九官列序。有牷在滌。有潔在俎。以薦王衷。以答神祜。（○《宋書》樂志。《文選》二十七。《樂府詩集》一。《詩紀》五十五。又《初學記》四引舉、序二韻。十三引祖、宇、主、土、舉、序、俎、祜八韻。）

【迎送神歌】

　　維聖饗帝。維孝饗親。皇乎備矣。有事上春。禮行宗祀。敬達郊禮。金枝中樹。廣樂四陳。陟配在京。降德在民。奔精照夜。高燎煬晨。陰明浮爍。沈詠深淪。告成大報。受厘元神。月御按節。星驅扶輪。遙興遠駕。曜曜振振。（○《宋書》樂志。《文選》二十七。《樂府詩集》一。《詩紀》五十五。）

【饗神歌】

　　營泰畤。定天衷。思心睿。謀筮從。建表蕝。設郊宮。田燭置。爟火通。曆元旬。律首吉。飾紫壇。坎列室。中星兆。六宗秩。干宇晏。地區謐。大孝昭。祭禮供。牲日展。盛自躬。具陳器。備禮容。形儛綴。被歌鐘。望帝閽。聳神蹕。靈之來。辰光溢。潔粢酌。娛太一。明輝夜。華皙日。裸既始。獻又終。煙薌鬯。報清穹。饗宋德。祚王功。休命永。福履充。（○《宋書》樂志。《樂府詩集》一。廣《文選》十一。《詩紀》五十五。）

【宋明堂歌九首】 謝庄

　　〖通典曰：孝武建元元年。使謝庄造郊廟舞樂、明堂諸樂歌詩。南《齊書》樂志曰：明堂祠五帝。漢郊祀歌皆四言。宋孝武使謝庄造辭。庄依五行數。木數用三。火數用七。土數用五。金數用九。水數用六。周頌我將祀文王言皆四。其一句五。一句七。庄歌太祖亦無定句。〗

【迎神歌】

　　〖宋《書》曰：依漢郊祀。四句一轉韻。後送神歌仿此。〗

　　地紐謐。干樞回。華蓋動。紫微開。旌蔽日。車若雲。駕六龍。乘絪縕。曄帝京。輝天邑。聖祖降。五靈集。構瑤。聳珠簾。漢拂幌。月棲檐。舞綴暢。鍾石融。駐飛景。郁行風。懋粢盛。潔牲牷。百禮肅。群司虔。皇德遠。大孝昌。貫九幽。洞三光。神之安。解玉鑾。景福至。萬寓歡。（○《宋書》樂志。《樂府詩集》二。廣《文選》十一。《詩紀》五十五。）

【登歌】

　　雍台辨朔。澤宮練辰。潔火夕照。明水朝陳。六瑚賁室。八羽華庭。昭事先聖。懷濡上靈。肆夏戒敬。升歌發德。永固鴻基。以綏萬國。（○《宋書》樂志。《樂府詩集》二。廣《文選》十一。《詩紀》五十五。）

【歌太祖文皇帝】

　　〖宋《書》曰：依周頌體。〗

　　維天為大。維聖祖是則。辰居萬宇。綴旒下國。內靈八輔。外光四瀛。蒿宮仰蓋。日館希旌。復殿留景。重檐結風。刮楹接緯。達響承虹。設業設虛。在王庭。肇禋祀。克配乎靈。我將我享。維孟之春。以孝以敬。以立我烝民。（○《宋書》樂志。《樂府詩集》二。廣《文選》十一。《詩紀》五十五。）

【歌青帝】〖三言。依木數。〗

　　參映夕。駟照晨。靈乘震。司青春。雁將向。桐始蕤。柔風舞。暄光遲。萌動達。萬品新。潤無際。澤無垠。（○《宋書》樂志。《樂府詩集》二。廣《文選》十一。《詩紀》五十五。又《類聚》四十三引晨、春、新、垠四韻。）

【歌赤帝】〖七言。依火數。〗

　　龍精初見大火中。朱光北至圭景同。帝在在離寔司衡。水雨方降木槿榮。庶物盛長咸殷阜。恩覃四冥被九有。（○《宋書》樂志。《樂府詩集》二。廣《文選》十一。《詩紀》五十五。又《類聚》四十三引中、同、阜、有四韻。）

【歌黃帝】〖五言。依土數。〗

　　履建宅中宇。司繩御四方。裁化遍寒燠。布政周炎涼。景麗條可結。霜明冰可折。凱風扇朱辰。白雲流素節。分至乘結晷。啟閉集恆度。帝運緝萬有。皇靈澄國步。（○《宋書》樂志。《樂府詩集》二。《文選》補遺三十四。廣《文選》十一。《詩紀》五十五。又《類聚》四十三引方、涼、折、節四韻。）

【歌白帝】〖九言。依金數。〗

　　百川如鏡。天地爽且明。雲沖氣舉。德盛在素精。木葉初下。洞庭始揚波。夜光徹地。翻霜照懸河。庶類收成。歲功行欲寧。浹地奉渥。罄宇承秋靈。（○《宋書》樂志。《樂府詩集》二。《文選》補遺三十四。廣《文選》十一。《詩紀》五十五。又《類聚》四十三引明、精二韻。）

【歌黑帝】〖六言。依水數。〗

　　歲月既晏方馳。靈乘坎德司規。玄雲合晦鳥路。白雲繁亘天涯。雷在地。時未光。飾國典。閉關梁。四節遍。萬物殿。福九域。祚八鄉。晨晷促。夕漏延。太陰極。微陽宣。鵲將巢。冰已解。氣濡水。風動泉。（○《宋書》樂志。《樂府詩集》二。廣《文選》十一。《詩紀》五十五。又《類聚》四十三引馳、規、歸、涯四韻。）

【送神歌】

　　蘊禮容。餘樂度。靈方留。景欲暮。開九重。肅五達。鳳參差。龍已秣。雲既動。河既梁。萬里照。四空香。神之車。歸清都。璇庭寂。玉殿虛。浚化凝。孝風熾。顧靈心。結皇思。（○《宋書》樂志。《樂府詩集》二。廣《文選》十一。《詩紀》五十五。）

【宋宗廟登歌八首】

　　〖《宋書》樂志曰：武帝永初中。詔廟樂用王韶之所造七廟登歌七首。又有七廟享神登歌一首。並以歌章太后。其辭亦韶之造。〗

【北平府君歌】

　　綿綿遐緒。明昭載融。漢德未遠。堯有遺風。於穆皇祖。永世克隆。本支惟慶。貽厥靡窮。（○《宋書》樂志。《樂府詩集》八。《詩紀》五十五。）

【相國掾府君歌】

　　乃立清廟。清廟肅肅。乃備禮容。禮容穆穆。顯允皇祖。昭是嗣服。錫茲繁祉。聿懷多福。（○同上）

【開封府君歌】

　　四縣既序。簫管既舉。堂獻六瑚。庭萬八羽。先王有典。克禋皇祖。不顯洪烈。永介休祜。（○同上）

【武原府君歌】

　　鐘鼓喤々。威儀將將。溫恭禮樂。致享曾皇。邁德垂仁。系軌重光。天命純嘏。惠我無疆。（○同上）

【東安府君歌】

　　鑠矣皇祖。帝度其心。永言配命。播茲徽音。思我茂猷。如玉如金。駿奔在陛。是鑒是歆。（○同上）

【孝皇帝歌】

　　烝哉孝皇。齊聖廣淵。發祥誕慶。景祚自天。德敷金石。道被管弦。有命既集。徽風永宣。（○同上）

【高祖武皇帝歌】

　　惟天有命。眷求上哲。赫矣聖武。撫運桓擾。功並敷土。道均汝墳。止戈曰武。經緯稱文。鳥龍失紀。雲火代名。受終改物。作我宋京。至道惟王。大業有劭。降德兆民。升歌清廟。（○同上）

【七廟享神歌】〖並以歌章太后廟。〗

　　奕奕寢廟。奉璋在庭。笙龠既列。犧象既盈。黍稷匪芳。明祀惟馨。樂具禮充。潔羞薦誠。神之格思。介以休禎。濟濟群辟。永觀厥成。（○《宋書》樂志。《樂府詩集》八。《詩紀》五十五。）

【宋世祖廟歌二首】 謝庄

【世祖孝武皇帝歌】

　　帝錫二祖。長世多祜。於穆睿考。龔聖承矩。玄極馳馭。干紐墜緒。辟我皇維。締我宋宇。刷定四海。肇構神京。復禮輯樂。散馬墮城。澤牣九有。化浮八瀛。慶雲承掖。甘露飛甍。肅肅清廟。徽徽閟宮。舞蹈象德。笙磬陳風。黍稷非盛。明德惟崇。神其歆止。降福無窮。（○《宋書》樂志。《樂府詩集》八。《詩紀》五十五。）

【宣太后歌】

　　稟祥月輝。毓德軒光。嗣徽媯汭。思媚周姜。母臨萬宇。訓藹紫房。朱玄玉龠。式載瓊芳。（○同上）

【宋章廟樂舞歌十五首】 殷淡

　　〖宋章樂志曰：章廟樂舞雜歌悉同用太廟辭。唯三后別撰。○梁天監元年。周舍議曰：《周禮》。王出入奏王夏。大祭祀與朝會同。而漢制皇帝在朝奏永至。朝會別奏皇夏。二樂有異。于禮為乖。乃除永至。還用皇夏。蓋秦、漢以來稱皇。故變王夏為皇夏也。又禮。屍出入奏肆夏。賓入大門奏肆夏。牲出入奏昭夏。宋季失禮。神入廟門遂奏昭夏。乃以牲牢之樂。用接祖考之靈。斯皆前代之深疵。當今所宜改也。

　　殷淡。字夷遠。陳郡長平人。歷黃門吏部郎、太子中庶子、步兵校尉。大明中。以文章見知。為當時才士。〗

【肅咸樂】〖二章。夕牲賓出入奏。〗

　　彝承孝典。恭事嚴聖。浹天奉贐。罄壤齊慶。司儀具序。羽容夙彰。芬枝颺烈。黼構周張。助寶奠軒。酎珍充庭。璆縣凝會。琄朱佇聲。先期聲。先期選禮。肅若有承。祗對靈祉。皇慶昭膺。

　　尊事威儀。輝容昭敘。迅恭神明。粢盛牲俎。肅肅嚴宮。藹藹崇基。皇靈降祉。百祗具司。戒誠望夜。端列承朝。依微昭旦。物色輕宵。鴻慶遐鬯。嘉薦令芳。翊帝明德。永祚流光。（○《宋書》樂志。《樂府詩集》八。《詩紀》五十五。）

【引牲樂】〖牲出入奏。〗

　　維誠潔饗。維孝奠靈。敬芬黍稷。敬滌犧牲。騂繭在豢。載溢載豐。以承宗祀。以肅皇衷。蕭芳四舉。華火周傳。神監孔昭。嘉是柔牷。（○同上）

【嘉薦樂】〖薦豆呈毛血奏。〗

　　肇禋戒祀。禮容咸舉。六典飭文。九司昭序。牲柔既昭。犧剛既陳。恭滌惟清。敬事惟神。加籩再御。兼俎重薦。節動軒越。聲流金縣。奕奕閟幄。亹亹嚴闈。潔誠夕鑒。端服晨暉。聖靈戾止。翊我皇則。上綏四宇。下洋萬國。永言孝饗。孝饗有容。儐僚贊列。肅肅雍雍。（齊樂亦用此。分奕奕以下為一章。○同上）

【昭夏樂】〖迎神奏。〗

　　閟宮黝黝。復殿微微。璿除肅炤。釭璧彤輝。黼帟神凝。玉堂嚴馨。圜火夕耀。方水朝清。金枝委樹。翠鐙佇縣。渟波澄宿。華漢浮天。恭事既夙。虔心有慕。仰降皇靈。俯寧休祚。（○同上）



【永至樂】〖皇帝入廟北門奏。〗

　　皇朝鬯矣。孝容以昭。鑾華羽迾。拂漢涵滈申申嘉夜。翊翊休朝。行金景送。步玉風韶。師承祀則。肅對禋祧。（○同上）

【登歌】〖二章。太祝裸地奏。〗

　　帝容承祀。練時涓日。九重徹關。四靈賓室。肅唱函音。庶旄委佾。休靈告饗。嘉薦尚芬。玉瑚飾列。桂簋昭陳。具司選禮。翼翼振振。

　　裸崇祀典。酎恭孝時。禮無爽物。信靡愧辭。精華孚鬯。誠監昭通。升歌翊節。下管調風。皇心履變。敬明尊親。大哉孝德。至矣交神。（○同上）

【章德凱容樂】〖章太后室。〗

　　幽瑞浚靈。表彰嬪聖。翊載徽文。敷光崇慶。上緯纏祥。中維飾詠。永屬輝猷。聯昌景命。（○同上）

【昭德凱容樂】〖昭太后室。〗宋明帝劉彧

　　〈彧。字休景。文帝子。在位七年。〉

　　表靈躔象。纘儀緯風。膺華丹耀。登瑞紫穹。訓形霄宇。武彰宸宮。騰芬金會。寫德聲容。（○同上）

【宣德凱容樂】（宣太后室。）

　　天樞凝耀。地紐儷輝。聯光騰世。炳慶翔機。薰藹中宇。景躔上微。玉頌鏤德。金龠傳徽。（○同上）

【嘉胙樂】〖皇帝還東壁受福酒奏。〗殷淡

　　禮薦洽。福時昌。皇聖膺嘉祐。帝業凝休祥。居極乘景運。宅德瑞中王。澄明臨四表。精華延八鄉。洞海周聲惠。徹宇麗干光。靈慶纏世祉。鴻烈永無疆。（○同上）

【昭夏樂】〖二章。送神。〗

　　大孝備。盛禮豐。神安留。嘉樂充。旋駕聳。泛青穹。延八虛。辟四空。藹流景。肅行風。

　　昭融教。緝風度。戀皇靈。結深慕。解羽縣。輟華樹。背璇除。端玉輅。流汪濊。慶國步。（○同上）

【休成樂】〖皇帝詣便殿奏。〗

　　〖《漢書》樂志曰：登歌再終。下奏休成之樂。美神明既饗也。〗

　　釃醴具登。嘉俎咸薦。饗洽誠陳。禮周樂遍。祝辭罷裸。序容輟縣。蹕動端庭。鑾回嚴殿。神儀駐景。華漢亭虛。八靈案衛。三祗解途。翠蓋耀澄。罼奕凝宸。玉鑣息節。金輅懷音。式誠達孝。底心肅感。追憑皇鑒。思承淵范。神錫懋祉。四緯昭明。仰福帝徽。俯齊庶生。（○同上）

【燕射歌辭】

【宋四廂樂歌五首】 王韶之

　　〖《宋書》樂志曰：武帝永初年。有司奏。依舊正旦設樂。參詳屬三省改太樂諸歌舞詩。黃門侍郎王韶之立三十二章。合用。宜施行。詔可。〗

【肆夏樂歌】〖四曲〗

　　〖《宋書》樂志曰：王韶之造四廂樂五篇。一曰肆夏樂歌四章。客入。四廂振作于鑠曲。皇帝當陽。四廂振作將將曲。皇帝入變服。四廂振作于鑠、將將二曲。又黃鐘、太簇二廂作法章、九功二曲。古今樂錄曰：按《周禮》雲。王出入奏王夏。賓出入奏肆夏。肆夏本施之於賓。帝王出入。則不應奏肆夏也。〗

　　于鑠我皇。體仁包元。齊明日月。比量乾坤。陶甄百王。稽則黃軒。訏謨定命。辰告四蕃。

　　將將蕃后。翼翼群僚。盛服待晨。明發來朝。饗以八珍。樂發九韶。仰祗天顏。厥猷孔昭。

　　法章既設。初筵長舒。濟濟列辟。端委皇除。飲和無盈。威儀有餘。溫恭在位。敬終如初。

　　九功既歌。六代惟時。被德在樂。宣道以詩。穆矣大和。品物咸熙。慶積自遠。告成在茲。（○《宋書》樂志。《樂府詩集》十四。《詩紀》五十五。）

【大會行禮歌】〖二曲〗

　　〖《宋書》樂志曰：姑洗廂作。〗

　　大哉皇宋。長發其祥。纂系在漢。統源伊唐。德之克明。休有烈光。配天作極。辰居四方。

　　皇矣我后。聖德通靈。有命自天。誕受休禎。龍飛紫極。造我宋京。光宅宇宙。赫赫明明。（○同上）

【王公上壽歌】〖一曲〗

　　〖《宋書》樂志曰：黃鐘廂作。〗

　　獻壽爵。慶聖皇。靈祚窮二儀。休明等三光。（○同上）

【殿前登歌】〖三曲〗

　　〖《宋書》樂志曰：別有金石。〗

　　明明大宋。緝熙皇道。則天垂化。光定天保。天保既定。肆覲萬方。禮繁樂富。穆穆皇皇。

　　沔彼流水。朝宗天池。洋洋貢職。抑抑威儀。既習威儀。亦閑禮容。一人有則。作孚萬邦。

　　烝哉我皇。固天誕聖。履端惟始。對越休慶。如天斯久。如日斯盛。介茲景福。永固駿命。（○同上）

【食舉歌】〖十曲〗

　　〖《宋書》樂志曰：王韶之造食舉歌十章。黃鐘、太簇二廂更作。黃鐘作晨羲、體至和、王道、開元辰、禮有容五曲。太簇作五玉、懷荒裔、皇猷緝、惟永初、王道純五曲。〗

　　晨羲載曜。萬物咸睹。嘉慶三朝。禮樂備舉。元正肇始。典章暉明。萬方畢來賀。華裔充皇庭。多士盈九位。俯仰觀玉聲。恂恂俯仰。載爛其輝。鼓鍾震天區。禮容塞皇闈。思樂窮休慶。福履同所歸。

　　五玉既獻。三帛是薦。爾公爾侯。鳴玉華殿。皇皇聖后。降禮南面。元首納嘉禮。萬邦同歡願。休哉。君臣嘉燕。建五旗。列四縣。樂有文。禮無倦。融皇風。窮一變。

　　體至和。感陰陽。德無不柔。繁休祥。瑞徽璧。應嘉鍾。舞靈鳳。躍潛龍。景星見。甘露墜。木連理。禾同穗。玄化洽。仁澤敷。極禎瑞。窮靈符。

　　懷荒裔。綏齊民。荷天佑。靡不賓。靡不賓。長世弘盛。昭明有融。繁嘉慶。繁嘉慶。熙帝載。合氣咸和。蒼生欣戴。三靈協瑞。惟新皇代。

　　王道四達。流仁布德。窮理詠干元。垂訓順帝則。靈化侔四時。幽誠通玄默。德澤被八弦。干寧軌萬國。

　　皇猷緝。咸熙泰。禮儀煥帝庭。要荒服遐外。被發襲纓冕。左衽回衿帶。天覆地載。流澤汪濊。聲教布護。德光大。

　　開元辰。畢來王。奉貢職。朝後皇。鳴珩佩。觀典章。樂王度。悅徽芳。陶盛化。游太康。丕照明。永克昌。

　　惟永初。德丕顯。齊七政。敷五典。彝倫序。洪化闡。王澤流。太平始。樹聲教。明皇紀。和靈只。恭明祀。衍景祚。膺嘉祉。

　　禮有容。樂有儀。金石陳。干羽施。邁武護。均咸池。歌南風。舞德稱。文武煥。頌聲興。

　　王道純。德彌淑。寧八表。康九服。道禮讓。移風俗。移風俗。永克融。歌盛美。造成功。詠徽烈。邈無窮。（○同上）

【鼓吹曲辭】

【宋鼓吹鐃歌三首】 無名氏

　　〖《宋書》樂志曰：今鼓吹鐃歌四篇。今唯有上邪等三篇。其一篇闕。古今樂錄曰：上邪曲四解。晚芝曲九解。漢曲有遠期。疑是也。艾如張三解。沈約雲。樂人以音聲相傳。訓詁不可復解。凡古樂錄皆大字是辭。細字是聲。聲辭合寫。故致然爾。〗

【上邪曲】

　　大竭夜烏自雲何來堂吾來聲烏奚姑悟姑尊盧聖子黃尊來餭清嬰烏白日為隨來郭吾微令吾（一解）

　　應龍夜烏由道何來直子為烏奚如悟姑尊盧雞子聽烏虎行為來明吾微令吾（二解）

　　詩則夜烏道祿何來黑洛道烏奚悟如尊爾尊盧起黃華烏伯遼為國日忠雨令吾（三解）

　　伯遼夜烏若國何來日忠雨烏奚如悟姑尊盧面道康尊籙龍永烏赫赫福祚夜音微令吾（四解○《宋書》樂志。《樂府詩集》十九。《詩紀》五十五。）

【晚芝曲】

　　幾令吾幾令諸韓亂髮正令吾（一解）

　　幾令吾諸韓從聽心令吾若里洛何來韓微令吾（二解）

　　尊盧忌盧文盧子路子路為路雞如文盧炯烏諸祚（《宋書》作胙。）微令吾（三解）

　　幾令諸韓或公隨令吾（四解）

　　幾令吾幾諸或言隨令吾黑洛何來諸韓微令吾（五解）

　　尊盧安成隨來免路路子為吾路奚如文盧炯烏諸祚（《宋書》作胙。）微令吾（六解）

　　幾令吾幾諸或言隨令吾（七解）

　　幾令吾諸或言幾苦黑洛何來諸韓微令吾（八解）

　　尊盧公汫隨來免路子子路子為路奚姑文盧炯烏諸祚微令吾（九解○同上○逯案。《宋書》缺七、八、九解。）

【艾如張曲】

　　幾令吾呼歷舍居執來隨咄武子邪令烏銜鍼相風其右其右（一解）

　　幾令吾呼群議破葫執來隨吾咄武子邪令烏令烏今入海相風及后（二解）

　　幾令吾呼無公赫吾執來隨吾咄武子邪令烏無公赫吾婮立諸布始布（三解○同上）

【舞曲歌辭】

【宋前後舞歌二首】 王韶之

　　〖《宋書》樂志曰：武帝永初元年。改晉正德舞曰前舞。大豫舞曰后舞。並蕤賓廂作。孝武孝建二年九月。建平王宏議以為祖有功而宗有德。故漢高祖廟樂稱武德。太宗廟光曰昭德。魏制武始舞武廟。制咸熙舞文廟。則祖宗之廟。別有樂名。晉氏之樂正德、大豫。及宋不更名。直為前、后二舞。依據昔代。義舛事乖。宜厘改權稱。以凱容為韶舞。宣烈為武舞。祖宗廟樂。總以德為名。若廟非不毀。則樂舞別稱。猶漢高、文、武。咸有嘉號。惠、景二主。樂無餘名。章皇太后廟。唯奏文樂。明婦人無武事也。郊祀之樂。無復別名。仍同宗廟而已。詔如宏議。古今樂錄曰：宋孝武改前舞為凱容之舞。后舞為宣烈之舞。〗

【前舞歌】

　　〖《齊書》雲。前舞凱容歌。〗

　　于赫景明。天監是臨。樂來伊陽。禮作惟陰。歌自德富。舞由功深。庭列宮縣。陛羅瑟琴。翿龠繁會。笙磬諧音。簫韶雖古。九成在今。導志和聲。德音孔宣。光我帝基。協靈配干。儀刑六合。化穆自然。如彼雲漢。為章于天。熙熙萬類。陶和當年。擊轅中韶。永世弗騫。（○《宋書》樂志。《樂府詩集》五十二。《詩紀》五十五。）

【后舞歌】

　　〖《齊書》雲。后舞凱容歌。〗

　　假樂聖后。寔天誕德。積美自中。玉猷四塞。龍飛在天。儀刑萬國。欽明惟神。臨朝淵默。不言之化。品物咸德。告成於天。銘勛是勒。翼翼厥猷。亹亹其仁。順命創製。因定和神。海外有截。九圍無塵。冕旒司契。垂拱臨民。乃舞大豫。欽若天人。純嘏孔休。萬載彌新。（○同上）

【白紵舞歌詩】 無名氏

　　〖《宋書》樂志曰：白紵舞歌詩。舊新合三篇。二篇與晉辭同。其一篇異。〗

　　高舉兩手白鵠翔。輕軀徐起何洋洋。凝停善睞容儀光。宛若龍轉乍低昂。隨世而變誠無方。如推若引留且行。宋世方昌樂未央。舞以盡神安可忘。愛之遺誰贈佳人。質如輕雲色如銀。袍以光軀巾拂塵。制以為袍餘作巾。四座歡樂胡可陳。清歌徐舞降只神。（按此本晉辭。錯其文爾。○《宋書》樂志。《樂府詩集》五十五。《詩紀》五十五。）

【宋泰始歌舞曲十二首】

【皇業頌】 明帝

　　皇業沿德建。帝運資勛融。胤唐重盛軌。胄楚載休風。堯帝兆深祥。元王衍遐慶。積善傳上業。祚福啟英聖。衰數隨金祿。登歷昌命。維宋垂光烈。世美流舞詠。（《宋書》樂志。《樂府詩集》五十六。《詩紀》五十五。）

【聖祖頌】

　　聖祖惟高德。積勛代晉歷。永建享鴻基。萬古盛音冊。睿文纘宸馭。廣運崇帝聲。衍德被仁祉。留化洽民靈。孝建締孝業。允協天人謀。宇內齊政軌。宙表燭威流。鍾管騰列聖。彝銘賁重猷。（○同上）

【明君大雅】 虞和

　　〖虞和。餘姚人。少居貧好學。明帝時。歷中書令。〗

　　明君應干數。擾亂紹頹基。民慶來蘇日。國頌薰風詩。天步或暫艱。列蕃扇迷慝。廟勝敷九代。神謨洞七德。文教洗昏俗。武誼清祲埏。英勛冠帝則。萬壽永齊（《宋書》作衍。）天。（○同上）

【通國風】 明帝

　　開寶業。資賢昌。謨明盛。弼諧光。烈武惟略。景王勛。南康華容。變政文。猛績爰者。有左軍。三王到氏。文武贊。丞相作輔。屬伊旦。沈柳宗侯。皆殄亂。泰始開運。超百王。司徒驃騎。勛德康。江安謨效。殷誠彰。劉沈承規。功名揚。慶歸我后。祚無疆。（○同上）

【天符頌】

　　天符革運。世誕英皇。在館神炫。既壯龍驤。六鍾集表。四緯駢光。於穆配天。永休厥祥。（○同上）

【明德頌】

　　明德孚教。幽苻麗紀。山鼎見奇。醴液涵祉。鵷雛耀儀。騶虞游趾。福延億祚。（《宋書》胙胙。）慶流萬祀。（○同上）

【帝圖頌】

　　帝圖凝遠。瑞美昭宣。濟流月鏡。鹿毳霜鮮。甘露降和。花雪表年。孝德載衍。芳風永傳。（○同上）

【龍躍大雅】

　　龍躍戎府。玉耀蕃宮。歲淹豫野。璽屬嬪中。江波澈映。石柏開文。觀毓花蕊。樓凝景雲。白烏三獲。甘液再呈。嘉穟表沃。連理協成。德充動物。道積通神。宋業允大。靈瑞方臻。（○同上）

【淮祥風】

　　淮祥應。賢彥生。翼贊中興緻太平。（○同上）

【宋世大雅】 虞龢

　　宋世寧。在泰始。醉酒歡。飽德喜。萬國朝。上壽酒。帝同天。惟長久。（○同上）

【治兵大雅】 明帝

　　王命治兵。有征無戰。巾拂以凈。醜類革面。玉儀振旅。載戢在辰。中虛巾拂。四表靜塵。（○同上）

【白紵篇大雅】

　　在心曰志發言詩。聲成於文被管絲。手舞足蹈欣泰時。移風易俗王化基。琴角揮韻白雲舒。簫韶協音神鳳來。拊擊和節詠在初。章曲乍畢情有餘。文同軌一道德行。國靖民和禮樂成。四縣庭響美勛英。八列陛唱貴人聲。舞飾麗民樂容工。羅裳映日袂隨風。金翠列輝蕙麝豐。淑姿秀體允帝衷。（○同上）

【宋鳳凰銜書伎辭】

　　〖隋書樂志曰：鳳凰銜書伎。自宋、齊以來有之。三朝用之。南《齊書》樂志曰：蓋魚龍之流也。元會日。侍中於殿前跪取其書。以授舍人。舍人受書。升殿跪奏。宋世有辭。齊初詔江淹改造。至梁武帝普通中。下詔罷之。〗

　　大宋興隆膺靈符。鳳鳥感和銜素書。嘉樂之美通玄虛。惟新濟濟邁唐虞。巍巍蕩蕩道有餘。（○《樂府詩集》五十六。《詩紀》五十五。）

【鬼神】〖附〗

【青溪小姑歌二首】

　　〖續齊諧記曰：會稽趙文韶。宋元嘉中為東扶侍。廨在青溪中橋。秋夜步月。悵然思歸。乃倚門唱烏飛曲。忽有青衣。年可十五六許。詣門曰：女郎聞歌聲有悅人者。逐月遊戲。故遣相問。文韶都不之疑。遂邀暫過。須臾。女郎至。年可十八九許。容色絕妙。謂文韶曰：聞君善歌。能為作一曲否。文韶即為歌草生盤石下。聲甚清美。女郎顧青衣取箜篌鼓之。泠泠似楚曲。又令侍婢歌繁霜。自脫金簪扣箜篌和之。婢乃歌曰云云。留連宴寢。將旦別去。以金釵遺文韶。文韶亦贈以銀碗及琉璃匕。明日。于青溪廟中得之。乃知昨所見青溪神女也。《異苑》曰：青溪小姑。蔣侯第三妹也。○逯案。此亦賈氏故技。托為鬼神耳。〗

　　日暮風吹。葉落依枝。丹心寸意。愁君未知。（○續齊諧記。《詩紀外集》四。）

　　歌闋夜已久。繁霜侵曉幕。何意空相守。坐待繁霜落。（○同上）

【郭長生吹笛歌】

　　〖幽明錄曰：永嘉中。太山民巢氏先為相縣令。居在晉陵。家婢采薪。忽有一人追隨婢還家。不使人見。與婢宴飲。輒吹笛而歌。歌雲。〗

　　閑夜寂已清。長笛亮且鳴。若欲知我者。姓郭名長生。（○《類聚》四十四。《御覽》五百八十。《太平廣記》三百二十四。事類賦笛賦注。《詩紀外集》四。）

【聶包鬼歌】

　　〖《異苑》曰：臨川聶包。死數年。忽詣南豐相沈道襲共飲。其歌笑甚有倫次。歌雲。〗

　　花盈盈。正間行。當歸不聞死復生。（○《異苑》六。《初學記》十五。《御覽》五百七十三。《詩紀外集》四。）

【陵欣歌】

　　〖《異苑》曰：建康陵欣。景平中死於揚州作部。克辰當葬。作部督夢欣曰：今為獄公姥。祖夕有期。莫由自反。勞君解謝。令得放遣。督不信。夜后又夢。言辭轉切。因歌一切云云。督覺為謝神。從此便絕。〗

　　生時世上人。死作獄中鬼。不得還墳墓。灰沒有餘罪。（○《御覽》六百四十三。）

【鬼謠歌】

　　〖《異苑》曰：勾章吳平州門前。忽生一株青桐。樹上有謠歌之聲。平惡而砍殺。平隨軍北虜。首尾三載。死桐欻自隨立於故根上。聞聲樹巔。空中歌曰云云。平尋歸如鬼謠。〗

　　死樹今更青。吳平尋當歸。適聞殺此樹。已復有光輝。（○《異苑》六。《類聚》八十八。《詩紀外集》四。）

【鬼歌】

　　〖《異苑》曰：安定梁清。字道修。為揚武將軍、北魯郡太守。在郡少時。夜中。其婢松羅見威儀器械人眾數十。一人戴幘。送書粗紙有七十餘字。又歌雲。〗

　　坐儂孔雀樓。遙聞鳳凰鼓。下我鄒頭山。仿佛見梁魯。（○《異苑》六。）

【犬妖歌】

　　〖述異記曰：嘉興縣朱休之有一弟。宋元嘉中。兄弟對坐。家有一犬。來向休之蹲。遍視二人。遂搖頭而笑曰云云。其家驚懼。斬犬。標首路側。至來歲。梅花時。兄弟相鬥。弟奮戰傷兄。官收治。並被囚系。經歲得免。至夏。舉家時疾。母及兄弟皆死。〗

　　言我不能歌。聽我歌梅花。今年故復可。柰汝明年何。（○《類聚》八十六。《御覽》八百八十五、九百五。《太平廣記》四百三十八。《詩紀外集》四。）

【鶴吟】

　　〖《異苑》曰：晉懷帝永嘉中。徐奭出行田。見一女子。姿色鮮白。就奭言調。女因吟曰云云。奭情既諧。欣然延至一屋。女施設飲食而多魚。遂經日不返。兄弟追覓至湖邊。見與女相對坐。兄以滕杖擊女。即化成白鶴。翻然高飛。奭恍惚年餘乃差。〗

　　疇昔聆好音。日月心延佇。如何遇良人。中懷邈無緒。（○《太平廣記》四百六十。）

齊詩卷一

　　齊高帝蕭道成

　　〈道成。字紹伯。小名斗將。南蘭陵武進人。宋元嘉末為左軍中兵參軍。孝武即位。歷大司馬參軍、太宰、員外郎、直閣中書舍人、建康令。泰始初為右軍將軍。除征北司馬、南東海太守、行南徐州事。遷南兗州刺史。入拜散騎常侍、太子左衛率。泰豫末為右衛將軍。領衛尉。元徽中。加侍中、尚書左僕射。尋弒蒼梧王。迎立順帝。進侍中、司空、錄尚書事、驃騎大將軍。封竟陵郡公。領揚州牧。升明三年三月。進相國。總百揆。封齊公。四月。進爵為王。受禪。改元建元。建元四年卒。年五十六。謚曰高皇帝。〉

【塞客吟】

　　〖《詩紀》雲。此詩見蘇侃傳。外編、逸軌皆作侃詩。非也。《齊書》曰：高帝在淮上。以蘇侃為冠軍錄事參軍。是時新失淮北。遣帝北戍。每歲秋冬間。邊淮騷動。帝廣遣偵候。安集荒餘。又營繕城府。帝在兵中久。見疑於時。乃作塞客吟以喻志。侃達此旨。更自勸勵。委以府事。深見知待。〗

　　寶緯紊宗。神經越序。德晦河晉。力宣江楚。雲雷兆壯。天山繇武。直髮指河關。凝精越漢渚。秋風起。塞草衰。雕鴻思。邊馬悲。平原千里顧。但見轉蓬飛。星嚴海凈。月徹河明。清輝映幕。素液凝庭。金笳夜厲。羽轊晨征。斡晴潭而悵泗。枻松洲而悼情。蘭涵風而瀉艷。菊籠泉而散英。曲繞首燕之嘆。吹軫絕越之聲。欷園琴之孤弄。想庭藿之餘馨。青關望斷。白日西斜。恬源靚霧。壟首暉霞。戒旋鷁。躍還波。情綿綿而方遠。思裊裊而遂多。粵擊秦中之築。因為塞上之歌。歌曰：朝發兮江泉。日夕兮陵山。驚飆兮瀄汨。淮流兮潺湲。胡埃兮雲聚。楚旆兮星懸。愁墉兮思宇。惻愴兮何言。定環中之逸鑒。審雕陵之迷泉。悟樊籠之或累。悵遐心以棲玄。（○南《齊書》蘇侃傳。南史蘇侃傳。《詩紀》五十六。）

【群鶴詠】

　　〖南史曰：齊高帝鎮淮陰。為宋明帝所疑。被征為黃門郎。深懷憂慮。見平澤有群鶴。命筆詠之。〗

　　八風儛遙翮。九野弄清音。一摧雲間志。為君苑中禽。（○南史荀伯玉傳。《御覽》九百十六引《宋書》。《詩紀》五十六。）

　　齊武帝蕭賾

　　〈賾。字宣遠。高帝長子。仕宋歷尋陽國侍郎、州西曹書佐、贛令、尚書庫部郎、征北中兵參軍、南東莞太守、襄陽太守、廣興相、江夏內史、江州刺史。封聞喜縣侯。進爵為公。齊國建。為齊公世子。進爵王太子。高帝受禪。為皇太子。以建元四年三月即位。明年改為永明。永明十一年卒。年五十四。謚曰武皇帝。（逯案。南史。賾生於元嘉二十七年。則至永明十一年實止四十四歲。與本紀賾言行年六十之言不合。若依五十四歲之數上溯。則賾生於元嘉十七年。考元嘉十七年蕭道成僅十四歲。十四歲生子。亦似有問題也。）〉

【估客樂】

　　〖古今樂錄曰：估客樂者。齊武帝之所制也。帝布衣時嘗游樊鄧。登阼以後。追憶往事而作歌。使樂府令劉瑤管弦被之教習。卒遂無成。有人啟釋寶月善解音律。帝使奏之。旬日之中。便就諧合。敕歌者常重為感憶之聲。猶行於世。寶月又上兩曲。帝數乘龍舟。游五城江中放觀。以紅越布為帆。綠絲為帆。繂鍮石為篙足。篙榜者悉者郁林布。作淡黃袴。列開。使江中衣出。五城殿猶在。齊舞十六人。梁八人。《唐書》樂志曰：梁改其名為商旅行。〗

　　昔經樊鄧役。阻潮梅根渚。感憶追往事。意滿辭不敘。（○《樂府詩集》四十八。《詩紀》五十六。）

　　王延

　　〈延當即延之。字希季。琅邪臨沂人。建元二年。鎮江州。進號鎮南將軍。四年。遷中書令。右光祿大夫、本州大中正、左僕射。永明二年卒。年六十四。〉

【別蕭諮議詩】

　　霏雲承永夜。皓燭騖離軒。執酒愴誰與。舉袖默無言。忍茲君為別。如此歲方暄。年深北岫時。鳥思南國園。江上愁別日。階下樹芳蓀。（○古文苑九。）

　　王儉

　　〈儉。字仲寶。琅邪臨沂人。宋孝武時。襲爵豫寧縣侯。明帝選尚陽羡公主。拜駙馬都尉。官至侍中。后輔齊高受禪。改封南昌郡公。累遷侍中、尚書令。永明七年卒。年三十八。有吊儀十捲、吉書儀十捲、百家集譜十捲、元徽元年四部書目錄四卷、今書七志七十捲、集六十捲。〉

【侍太子九日宴玄圃詩】

　　明明儲后。沖默其量。徘徊禮樂。優遊風尚。微言外融。幾神內王。就日齊暉。儀雲等望。本茂條榮。源澄流潔。漢稱間平。周雲魯衛。咨我藩華。方軼前軌。秋日在房。鴻雁來翔。寥寥清景。靄靄微霜。草木搖落。幽蘭獨芳。眷言淄苑。尚想濠梁。既暢旨酒。亦飽徽猷。有來斯悅。無遠不柔。（○《類聚》四。廣《文選》八。《詩紀》五十六。又《初學記》四作侍皇太子九日玄圃宴四言詩。引翔、霜、芳、梁、猷、柔六韻。歲時雜詠三十三引翔、霜、芳、梁、猷、柔六韻。）

【侍皇太子釋奠宴詩】

　　〖南《齊書》禮志。永明三年。皇太子講孝經。親臨釋奠。車駕幸聽。〗

　　禮惟國干。義實民端。身由業澡。世以教安。金鎔乃器。水術伊瀾。漸芳則馥。履冰固寒。瞽宗務時。頖宮善誘。咨此含生。躋彼仁壽。淳移雅缺。歷茲永久。遊藝莫師。獨學誰友。三兆戒辰。八鸞警旦。風動蒿宮。雲棲參館。禮邁仁周。樂超英漢。神保爰格。祝史斯贊。郁鬯既終。德馨是與。降冕上癢。升宴東序。槐宰金貞。藩維玉譽。時彥莘莘。國胄楚楚。（○《類聚》三十八引端、安、瀾、寒、誘、壽、久、友、旦、漢、贊十一韻。《初學記》十四引端、安、瀾、寒、館、漢、贊、與、序、譽、楚十一韻。《詩紀》五十六。）

【贈徐孝嗣詩】

　　婉婉游龍。載游載東。靡靡行雲。並躍齊蹤。無類不感。有來斯雍。之子雲邁。嗟我莫從。歲雲暮止。述職戒行。崇蘭罷秀。孤松獨貞。悲風宵遠。乘雁晨征。撫物遐想。念別書情。（○《類聚》三十一。《詩紀》五十六。）

　　方軌叔茂。追清彥輔。柔亦不茹。剛亦不吐。（○南《齊書》徐孝嗣傳。南史徐孝嗣傳。）

【春日家園詩】

　　徙倚未雲暮。陽光忽已收。羲和遠停晷。壯士豈淹留。冉冉老將至。功名竟不修。稷契匡虞夏。伊呂翼商周。撫躬謝先哲。解紱歸山丘。（○《類聚》六十五。《詩紀》五十六。又南史本傳引稷契匡虞。伊呂翼周二句。《太平廣記》百七十三引談藪引周、邱二韻。）

【春詩二首】

　　蘭生已匝苑。萍開欲半池。輕風搖雜花。細雨亂叢枝。（○《初學記》三。《詩紀》五十六。）

　　風光承露照。霧色點蘭暉。青荑結翠藻。黃鳥弄春飛。（○同上）

【春夕詩】

　　露華方照歲。雲彩復經春。虛閨稍疊草。幽帳日凝塵。（○《初學記》三。《詩紀》五十六。）

【後園餞從兄豫章詩】

　　茲夕竟何夕。念別開曾軒。光風轉蘭蕙。流月泛虛園。（○《類聚》二十九。《詩紀》五十六。）

　　王僧佑

　　〈僧佑。字胤宗。微從子。舉秀才。為驃騎法曹。仕至太子中舍人。〉

【贈王儉詩】

　　〖南史曰：僧佑。儉之從弟也。儉嘗鳴笳列騶至僧佑門。僧佑輒稱疾不出。儉曰：此吾之所望于若人也。世皆推儉之愛名德。而重僧佑之不趨勢也。〗

　　汝家在市門。我家在南郭。汝家饒賓侶。我家多鳥雀。（○南史王宏傳附僧佑傳。《詩紀》五十六。）

　　文惠太子蕭長懋

　　〈長懋。字雲喬。武帝長子。宋升明三年。出為雍州刺史。齊建元元年。封南郡王。進號征虜將軍。永明十一年卒。年三十六。有集十一卷。〉

【擬古詩】

　　磊磊落落玉山崩。（○南史沈顗傳。）

　　顧歡

　　〈歡。字景怡。吳興人。隱於天台山。開館教授。晚節服食。不與人通。齊高帝輔政。征為揚州主簿。及踐阼。上表東歸。永明元年。征為太學博士。不就。永明末。以壽終。有集三十捲。〉

【臨終詩】

　　〖南史曰：歡知將終。賦詩言志。〗

　　五途無恆宅。三清有常舍。精氣因天行。遊魂隨物化。鵬鵾適大海。蜩鳩之桑柘。達生任去留。善死均日夜。委命安所乘。何方不可駕。翹心企前覺。融然從此謝。（○南史本傳。《詩紀》六十二。）

　　竟陵王蕭子良

　　〈子良。字雲英。武帝第二子。仕宋歷邵陵王左軍參軍。轉主簿、安南記室參軍、輔國將軍、會稽太守。高帝受禪。封聞喜縣公。為征虜將軍、丹陽尹。武帝即位。封竟陵郡王。歷鎮北將軍、南徐州刺史、征北將軍、南兗州刺史。入為護軍將軍。進號車騎將軍、司徒。領尚書令。徙揚州刺史。加中書監。郁林王即位。進太傅。督南徐州。隆昌元年卒。年三十五。有集四十捲。〉

【九日侍宴詩】

　　月展風轉。層台氣寒。高雲斂色。遙露已團。式詔司警。言戾秋巒。輕觴時薦。落英可餐。（○《類聚》四。《詩紀》五十六。）

【侍皇太子釋奠宴詩】

　　霜輕流日。風送夕雲。雕檐結彩。綺井生文。四璉合旨。八簋舒芬。（○《類聚》三十八。《詩紀》五十六。）

【游後園】

　　托性本禽魚。棲情閑物外。蘿徑轉連綿。松軒方杳藹。丘壑每淹留。風雲多賞會。（○《類聚》六十五。《詩紀》五十六。）

【行宅詩】〖並序〗

　　余稟性端疏。屬愛閑外。往歲羈役浙東。備歷江山之美。名都勝境。極盡登臨。山原石道。步步新情。回池絕澗。往往舊識。以吟以詠。聊用述心。

　　訪宇北山阿。卜居西野外。幼賞悅禽魚。早性羡蓬艾。（○《類聚》六十四。《詩紀》五十六。）

【登山望雷居士精舍同沈右衛過劉先生墓下作詩】〖並序○一作同隨王經劉先生墓下作。〗

　　沛國劉子珪。學優未仕。跡邇心遐。履信體仁。古之遺德。潛舟迅景。滅賞淪輝。言念芳猷。式懷嗟述。屬舍弟隨郡。有示來篇。彌縝久要之情。益深宿草之嘆。升望西山。率爾為答。雖因事雷生。實申悲劉子云爾。

　　漢陵淹館蕪。晉殄洙風缺。五都聲論空。三河文義絕。興禮邁前英。談玄逾往哲。明情日夜深。徽音歲時滅。垣井總已平。煙雲從容裔。爾嘆牛山悲。我悼驚川逝。（○謝宣城詩集四。《詩紀》五十六。又《類聚》四十作同隨王經劉先生墓詩。引缺、絕、哲、裔、逝五韻。）

【后湖放生詩】

　　釋焚曾林下。解細平湖邊。迅翮摶清漢。輕鱗浮紫澗。（○玉燭寶典五。）

　　隨郡王蕭子隆

　　〈子隆。字雲興。武帝第八子。初為荊州刺史。歷侍中、中軍大將軍。明帝輔政。隆昌元年被害。年二十一。有集七卷。〉

【經劉瓛墓下詩】

　　升堂子不謬。問道余未窮。如何辭白日。千載隔音通。山門一已絕。長夜緬難終。初松切暮鳥。新楊催曉風。榛關向蕪密。泉途轉銷空。（○謝宣城詩集四。《詩紀》五十六。又《類聚》四十引窮、通、終、風四韻。）

齊詩卷二

　　王融

　　〈融。字元長。琅邪臨沂人。儉從子。宋中書令僧達孫。舉秀才。為晉安南中郎參軍。歷晉陵王司徒法曹參軍。遷秘書丞、丹揚丞、中書郎兼主客郎。竟陵王蕭子良以為寧朔將軍軍主。郁林王即位。隆昌元年。收下廷尉獄。賜死。年二十七。有集十捲。〉

【樂府】

【齊明王歌辭七首】〖應司徒教作○以下五言。〗

【明王曲】

　　明王日月照。至樂天地和。幸息雲門吹。復歇咸池歌。桂序金匏轉。瑤軒絲石羅。朱騏步躑躅。玄鶴舞蹉跎。露凝嘉草秀。煙度醴泉波。皇基方萬祀。齊民樂如何。（○《樂府詩集》五十六。《詩紀》五十七。又《類聚》四十三引和、歌、羅、波四韻。）

【聖君曲】

　　聖君應昌歷。景祚啟休期。龍樓神睿道。兔園仁義基。海盪萬川集。山崖百草滋。盤苗成萃止。渝韎異來思。清明動離軫。威惠被殊辭。大哉君為后。何羡唐虞時。（○《樂府詩集》五十六。《詩紀》五十七。又《類聚》四十三引期、滋、時三韻。）

【淥水曲】

　　湛露改寒司。交鶯變春旭。瓊樹落晨紅。瑤塘水初淥。日霽沙漵明。風泉動華燭。遵渚泛蘭觴。乘漪弄清曲。斗酒千金輕。寸陰百年促。何用盡歡娛。王度式如玉。（○《樂府詩集》五十六。廣《文選》十四。《詩紀》五十七。又《類聚》四十三引旭、淥、燭、曲四韻。）

【采菱曲】

　　炎光銷玉殿。涼風吹鳳樓。雕輜傃平隰。朱棹泊安流。金華妝翠羽。鷁首畫飛舟。荊姬采菱曲。越女江南謳。騰聲翻葉靜。發響谷雲浮。良時時一遇。佳人難再求。（○《樂府詩集》五十六。《詩紀》五十七。又《類聚》四十三引樓、舟、謳、求四韻。）

【清楚引】

　　平原數千里。飛觀郁岧岧。清月冏將曙。浩露零中宵。轉葉度沙海。別羽自冰遼。四面通寒色。左右竟嚴飈。崤澠多榛梗。京索久塵苗。逝鈄憑神武。奮劍盪遺妖。（○《樂府詩集》五十六。《詩紀》五十七。）

【長歌引】

　　周雅聽休明。齊德覯昇平。紫煙四時合。黃河萬里清。翠柳蔭通街。朱闕臨高城。方轂雷塵起。接袖風雲生。酣笑爭日夕。絲管逢迎。徂年無促慮。長歌有餘聲。（○同上）

【散曲】

　　金枝湛明燎。綉幕裂芳然。層閨橫綠綺。曠席緬朱纏。楚高層廣陵散。瑟柱秋風弦。輕裙中山麗。長袖邯鄲妍。徐歌駐行景。迅節瀹浮煙。言願聖明主。永永萬斯年。（○同上）

【有所思】〖《詩紀》雲。樂府、藝文均作王融。或作范雲。非是。〗

　　如何有所思。而無相見時。宿昔夢顏色。階庭尋履綦。高張更何已。引滿終自持。欲知憂能老。為視鏡中絲。（○謝宣城詩集二。《類聚》四十一。《樂府詩集》十七。《文選》補遺三十四。廣《文選》十四。《詩紀》五十八。又海錄碎事九作王融詩。引絲一韻。）

【三婦艷詩】

　　大婦織綺羅。中婦織流黃。小婦獨無事。挾瑟上高堂。丈夫且安坐。調弦詎未央。（樂府雲。一作末渠央。○《樂府詩集》三十五。《詩紀》五十七。）

【青青河畔草】

　　容容寒煙起。翹翹望行子。行子殊未歸。寤寐君容輝。夜中心愛促。覺后阻河曲。河曲萬里餘。情交襟袖疏。珠露春華返。璇霜秋照晚。入室怨蛾眉。情歸為誰婉。（○《樂府詩集》三十八。《詩紀》五十七。）

【同沈右率諸公賦鼓吹曲二首】〖《詩紀》雲。附見謝朓集。或作朓詩。非也。〗

【巫山高】

　　想象巫山高。薄暮陽台曲。煙霞乍舒捲。蘅芳時斷續。彼美如可期。寤言紛在矚。憮然坐相思。秋風下庭綠。（○謝宣城詩集二。玉台新詠四。《樂府詩集》十七。《文選》補遺三十四。《詩紀》五十七。又《類聚》四十二引曲、續、綠三韻。）

【芳樹】

　　相望早春日。煙華雜如霧。復此佳麗人。含情結芳樹。綺羅已自憐。萱風多有趣。去來徘徊者。佳人不可遇。（○謝宣城詩集二。《樂府詩集》十七。《詩紀》五十七。）

【臨高台】

　　遊人欲騁望。積步上高台。井蓮當夏吐。窗桂逐秋開。花飛低不入。鳥散遠時來。還看雲棟影。含月徘徊。（○《樂府詩集》十八。《詩紀》五十七。）

【望城行】

　　金城十二重。雲氣出表裡。萬戶如不殊。千門反相似。車馬若飛龍。長衢無極已。簫鼓相逢迎。信哉佳城市。（○《樂府詩集》六十八。《詩紀》五十七。）

【法樂辭】〖十二章〗

　　天長命自短。世促道悠悠。禪衢開遠駕。愛海亂輕舟。累塵曾未極。心



　　樹豈能籌。情埃何用洗。正水有清流。

　　百神肅以虔。三靈震且越。恆曜揜芳霄。薰風動蘭月。丹榮藻玉墀。翠羽文珠闕。皓毳非虛來。交輪豈徒發。

　　韶年春已仲。明星夜未央。千祀鍾休歷。萬國會嘉祥。金容涵夕景。翠鬢佩晨光。表塵維凈覺。泛俗乃輪皇。

　　襲氣變離宮。重柝驚層殿。曼響感心神。修容展歡宴。生老終已縈。死病行當薦。方為凈國游。豈結危城戀。

　　春枝多病夭。秋葉少欣榮。心骸終委滅。親愛暫平生。長風吹北隴。迅景急東瀛。知三既情暢。得一乃身貞。飛策辭國門。端儀偃郊樹。慈愛徒相思。閨中空怨慕。夙隸乖往途。駿足獨歸路。舉袂謝時人。得道且還去。明心弘十力。寂慮安四禪。青禽承逸軌。文驪鏡重川。鷲嚴標遠勝。鹿野究清玄。不有希世寶。何以導蒙泉。亭亭宵月流。朏朏晨霜結。川上不徘徊。條間亟渝滅。靈知湛常然。符應有盈缺。感運復來儀。且厭人間世。（廣弘明集作紲。注云。宋元宮本作世。泄音。明本音泄。樂府作泄。注云。一作世。○右歌寶樹。○《樂府詩集》雲。寶樹一作雙樹。）

　　舂山玉所府。檀林芳所棲。引火歸炎燧。挹水自清堤。庵園無異轍。祗館有同躋。比肩非今古。接武豈燕齊。

　　昔余輕歲月。茲也重光陰。閨中屏釒公黛。闕下掛纓簪。禪悅兼芳旨。《法言》戀清琴。一異非能辨。寵辱誰為心。

　　峻宇臨層穹。苕苕疏遠風。騰芳清漢里。響梵高雲中。金華紛苒若。瓊樹郁青蔥。貞心延凈境。邃業嗣天宮。

　　影響未嘗隔。晦明殊復親。弘慈邈已遠。睿后扇高塵。區中禔景福。外沐深仁。萬祀留國祚。意兆慶唐民。（右歌福應。○廣弘明集三十。《樂府詩集》七十八。《詩紀》五十七。）

【少年子】

　　聞有東方騎。遙見上頭人。待君送客返。桂釵當自陳。（○《樂府詩集》六十六。《詩紀》五十七。）

【江皋曲】

　　林斷山更續。洲盡江復開。雲峰帝鄉起。水源桐柏來。（○《樂府詩集》七十七。《詩紀》五十七。）

【思公子】

　　春盡風颯颯。蘭凋木修修。王孫久為客。思君徒自憂。（○《樂府詩集》七十四。《詩紀》五十七。）

【王孫游】〖《詩紀》雲。玉台作春遊。〗

　　置酒登廣殿。開襟望所思。春草行已歇。何事久佳期。（○《樂府詩集》七十四。《詩紀》五十七。）

【陽翟新聲】

　　懷春發下蔡。含笑向陽城。恥為飛雉曲。好作鵾雞鳴。（○《樂府詩集》七十四。《詩紀》五十七。）

【永明樂十首】〖謝朓同賦。〗

　　玄符昭景歷。茂實偶英聲。長為南山固。永與朝日明。（○《樂府詩集》七十五。《詩紀》五十七。）

　　靈丘比翼棲。芳林合條起。兩伐分憲章。一朝會書軌。（○同上）

　　二離金玉相。三袞蘭蕙芳。重儀文世子。再奉東平王。（○同上）

　　空谷返逸驂。陰山響鳴鶴。振玉躧丹墀。懷芳步青閣。（○同上）

　　崇文晦已明。膠庠雜復整。弱台留折巾。沂川詠芳穎。（○同上）

　　定林去喧俗。鹿野山俟霞。香風流梵琯。澤雨散雲花。（○同上）

　　楚望傾澠滌。日館仰鑾鈴。已晞五雲發。方照兩河清。（○同上）

　　幸哉明盛世。壯矣帝王居。高門夜不柝。飲帳曉長舒。（○同上）

　　總棹金陵渚。方駕玉山阿。輕露炫珠翠。初風搖綺羅。（○同上）

　　西園抽蕙草。北沼掇芳蓮。生逢永明樂。死日生之年。（○同上）

【奉和秋夜長】

　　秋夜長。夜長樂未央。舞袖拂花燭。歌聲繞鳳梁。（○玉台新詠十作秋夜。古文苑四不署作者。《樂府詩集》七十六作秋夜長。《詩紀》五十七。）

【詩】

【贈族叔衛軍儉詩】〖十五章〗

　　台曜澄華。鉉岳裁峻。經天為象。麗地作鎮。龍潛九泉。鳳棲百仞。濟弇高騰。乘箕遠振。

　　極睇金策。具覽瑤圖。宏蹤漭邈。邃理睢盱。聖機其軫。睿想同謨。玄契寤語。幽契占符。

　　軒跡方融。稽牧克輔。天步初階。哲人翼主。望古連規。追循疊矩。劉摯等契。凌何邁禹。

　　桂萌已馥。玉生而溫。曰自志學。即此賓門。身無擇行。口不棄言。儔襟河隧。合量衢樽。

　　漸美中和。資心百姓。柔裕為容。齊庄以敬。仁則物安。義惟已正。沖泉如泉。鏡凈如鏡。

　　不器其德。有斐斯文。質超瑚璉。才逸卿雲。搖筆泉瀉。動詠英紛。沨乎不極。卓兮靡群。

　　君道知人。臣玉勝務。納揆飛聲。登庸緝譽。名敭沉隱。賁發幽素。九流載清。八政允樹。

　　帝曰欽哉。朕嘉乃良。滔滔江蠡。實紀炎方。建茲赤社。俾侯南昌。受策以出。出入勤王。

　　施之為政。實尹上京。期月而可。三年有成。人莫愛力。物不瘦情。雋張愧稱。王趙慚名。

　　息憩渠館。式靜澤宮。我求駿德。昭此困蒙。儀形里。木鐸淹中。容上復禮。稷下還風。

　　帝略時康。皇塗攸乂。乃命南昌。式補袞闕。念損辭功。鳴謙讓伐。豈敢固之。王言再發。

　　於時春暮。日煥雲清。前紀文物。后發聲明。逶迤冕服。有鏘璁珩。公其戾止。威德惟馨。

　　德馨伊何。如蘭之宣。貞筠柚箭。潤璧懷山。有榮有茂。不瘁不騫。介茲景福。君子萬年。繇資律紀。望以韜傳。宋翟空墨。周老徒玄。一致或稟。百行無員。永言古烈。公實兼旃。

　　六樂畢該。五禮備貫。七訓是敷。三英有粲。文整國容。武決廟算。唯旦唯公。唯公唯旦。（○文館詞林百五十二。又《類聚》三十一作贈族衛軍詩。引峻、鎮、文、雲、紛、宣、山、貫、粲、旦十韻。）

【從武帝琅邪城講武應詔詩】

　　治兵聞魯策。訓旅見周篇。教民良不棄。任智理恆全。白日映丹羽。赬霞文翠旃。凌山炫組甲。帶水被戎船。凝葭郁摧愴。清管乍聯綿。早逢文化洽。復屬武功宣。願陪玉鑾右。一舉掃燕然。（○《類聚》五十九。《詩紀》五十九。）

【棲玄寺聽講畢游邸園七韻應司徒教詩】

　　道勝業茲遠。心間地能隟。桂橑郁初裁。蘭墀坦將辟。虛檐對長嶼。高軒臨廣液。芳草列成行。嘉樹紛如積。流風轉還逕。清煙泛喬石。日汨山照紅。松暎水華碧。暢哉人外賞。遲遲眷西夕。（○廣弘明集三十。古文苑四。廣《文選》九。《詩紀》五十七。）

【雜體報范通直詩】

　　和璧荊山下。隋珠漢水濱。無雙自昔代。有美今為鄰。三楚多秀士。江上復才人。緯綃非善賈。聖德可名臣。追飛且學步。共子奉清塵。紫庭風日好。青槐枝葉新。徘徊吹樓側。欲見心所親。{山例}君蘭蕙草。何用以書紳。（○古文苑九。《詩紀》五十七。）

【蕭諮議西上夜集詩】

　　徘徊將所愛。惜別在河梁。衿袖三春隔。江山千里長。寸心無遠近。邊地有風霜。勉哉勤歲暮。敬矣事容光。山中殊未懌。杜若空自芳。（○《類聚》二十九。《初學記》十八。古文苑九作別蕭諮議。《詩紀》五十七。）

【別王丞僧孺詩】

　　首夏實清和。餘春滿郊甸。花樹雜為錦。月池皎如練。如何於此時。別離言與面。留雜已鬱紆。行舟亦遙衍。非君不見思。所悲思不見。（○古文苑九不署作者。《詩紀》五十七。又《類聚》二十九作謝朓別王僧孺詩。引練、宴、見三韻。）

【寒晚敬和何征君點詩】

　　疏酌候冬序。間琴改秋律。如何將暮天。復值西歸日。搖落迎軒牖。飛鳴亂繩蓽。煙灌共深陰。風篁兩蕭瑟。虛堂無笑語。懷君首如疾。早輕北山賦。晚愛東皋逸。上德可潤身。下澤有徐轡。（○古文苑九作劉中書作。《詩紀》五十七。）

【古意詩二首】〖《詩紀》作和王友德元古意二首。〗

　　游禽暮知反。行人獨未歸。坐銷芳草氣。空度明月輝。嚬容入朝鏡。思淚點春衣。巫山彩雲沒。淇上綠條稀。待君竟不至。秋雁雙雙飛。（○玉台新詠四。古文苑九不署作者。題作王友古意二首。《詩紀》五十七。）

　　霜氣下孟津。秋風度函谷。念君凄已寒。當軒卷羅縠。纖手廢裁縫。曲鬢罷膏沐。千里不相聞。寸心郁紛蘊。況復飛螢夜。木葉亂紛紛。（○同上）

【奉和竟陵王郡縣名詩】

　　追芳承荔浦。揖道訊虛丘。升裾臨廣牧。從望盡平洲。曾山臨翠坂。方渠緬清流。陽台翻早茂。陰館懷名秋。歲晏樂光弭。景仄西華收。端溪慚昔彥。測水謝前修。往食曲阜盛。今屬平台游。燕棠缺初雅。鄭袞息遺謳。久傾信都美。乃結茂陵儔。河間誠可詠。南海果難游。（○《類聚》五十六。《詩紀》五十七。）

【游仙詩五首】〖《詩紀》雲。集雲應教。〗

　　桃李不奢年。桑榆多暮節。常恐秋蓬根。連翩因風雪。習道遍槐岻。追仙度瑤碣。綠帙啟真詞。丹經流妙說。長河且已縈。曾山方可礪。（○古文苑九不署作者。）

　　獻歲和風起。日出東南隅。鳳旍亂煙道。龍駕溢雲區。結賞自員嶠。移燕乃方壺。金卮浮水翠。玉斝挹泉珠。徒用霜露改。終然天地俱。（○古文苑九。廣《文選》九。《詩紀》五十七。）

　　命駕瑤池隈。過息蠃女台。長袖何靡靡。簫管清且哀。璧門涼月舉。珠殿秋風回。青鳥騖高羽。王母停玉杯。舉手暫為別。千年將復來。（○古文苑九。《樂府詩集》六十四作神仙篇。廣《文選》九。《詩紀》五十七。）

　　湘元有蘭芷汨吾欲南征。遺佩出長浦。舉袂望增城。朱霞拂綺樹。白雲照金楹。五芝多秀色。作桂常冬榮。弭節且夷與。參差聞鳳笙。（○古文苑九。廣《文選》九。《詩紀》五十七。）

　　命駕隨所即。燭龍導輕鑣。沙澤振寒草。弱水駕冰潮。遠翔馳聲響。流雪自飄颻。忽與若士遇。長舉入雲霄。羅繹徒有睨。蟭螟已寥寥。（○同上）

【訶詰四大門詩】

　　迅矣百齡。綿茲六入。出沒昏疑。興君愛習。總總予求。營營爾給。匪德曰歸。唯殃斯集。貪人敗類。無厭自及。昭回不希。玄墟何泣。（○《初學記》二十三。）

【在家男女惡門詩】

　　在磨則磷。玉生雖堅。唯居必徙。豈曰能賢。冰開春日。蘭敗秋年。天教斯類。及習情遷。命符三牖。生偕十纏。茲焉遂住。憂畏方延。（○《初學記》二十三。）

【大慚愧門詩】

　　蘭室改蓬心。旃崖變伊草。丹青有必渝。絲皪豈常皓。曲轅且繩直。詭木遂凋藻。一簣或成山。百里倦中道。隆漢乃王臣。失楚信元保。勉矣德不孤。至言匪虛造。（○《初學記》二十三。廣弘明集三十作凈行頌。○逯案。廣弘明集凈行頌共十首。此其九。《詩紀》以《初學記》引此作詩。遂全部編入之。今據《初學記》錄此篇。其他九首既為凈行頌。皆從略。）

【努力門詩】

　　豫北二山尚有移。河中一洲亦可為。精誠必至霜塵下。意氣所感金石離。有子合掌修名立。時王權發美譽垂。昔來勤心少騫墮。何不努力出憂危。勝幡法鼓縈且擊。智師道眾紛以馳。有生無我儼既列。無明有我孰能窺。（○《初學記》二十三。）

【迴向門詩】

　　悠悠九土各異形。擾據四生非一情。驅車策馬殉世業。市文鬻義炫虛名。三墨紛糾殊不會。七儒委郁曾未並。吉凶尚忌及數術。取與離合實縱橫。朝日夕月竟何取。投嚴赴火空捐生。咄嗟失道爾回駕。沔彼流水趣東瀛。（○《初學記》二十三。）

【春遊迴文詩】

　　枝分柳塞北。葉暗榆關東。垂條逐絮轉。落蕊散花叢。池蓮照曉月。幔錦拂朝風。低吹雜綸羽。薄粉艷妝紅。離情隔遠道。嘆結深閨中。（○《類聚》五十六。《詩紀》五十七。）

【侍游方山應詔詩】

　　巡躅望登年。帳飲臨秋縣。日羽鏡霜潯。雲旗落風甸。四瀛良在目。八宇婉如見。小臣竊自嘉。預奉柏梁燕。（○古文苑九。《詩紀》五十七。）

【奉辭鎮西應教詩】

　　未學謝能算。高義幸知游。留庭參辯奭。梁苑豫才鄒。徘徊歲光晚。搖落江樹秋。風旗縈別浦。霜琯迾遙洲。（○《類聚》二十九。《詩紀》五十七。）

【餞謝文學離夜詩】

　　所知共歌笑。誰忍別笑歌。離軒思黃鳥。分渚薆青莎。翻情結遠旆。灑淚與行波。春江夜明月。還望情如何。（○謝宣城詩集四。古文苑九。《詩紀》五十七。）

【和南海王殿下詠秋胡妻詩】〖七章○樂府作七首。廣《文選》、《詩紀》同。〗

　　日月共為照。松筠俱以貞。佩紛甘在遠。結鏡待君明。且協金蘭好。方愉琴瑟情。佳人忽千里。幽閨積思生。

　　景落中軒坐。悠悠望城闕。高樹升夕煙。層樓滿初月。光陰非或異。山川屢難越。輟泣揜釒公姿。搔首亂雲發。

　　傾魄屬徂火。搖念待方秋。涼氣承宇結。明熠素階流。三星亦虛暎。四屋慘多愁。思君如萱草。一見乃忘憂。

　　杼軸郁不諧。契闊彌新故。朔風欄上發。寒鳥林間度。客遠乏衣裘。歲晏饒霜露。參差興別緒。依遲起離慕。

　　願言如可信。行邁亦雲反。睇晃不告勞。瞻途寧遽遠。何以淹歸轍。

　　蠶妾事春晚。送目亂前華。馳心迷舊婉。

　　椒佩容有結。振方歧路隅。黃金徒以賦。白珪終不渝。明心良自皎。安用久踟躕。遄車及悵巷。流日下西虞。

　　披帷悵有望。出門遲所欲。彼美復來儀。慚顏變欣矚。

　　蘭艾隔芳臭。涇渭分清濁。去去夫人子。請殉川之曲。（○古文苑九不署作者。《樂府詩集》三十六。廣《文選》八。《詩紀》五十七。又《類聚》三十二引第一章。）

【詠琵琶詩】

　　抱月如可明。懷風殊復清。絲中傳意緒。花里寄春情。掩抑有奇態。凄鏘多好聲。芳袖幸時拂。龍門空自生。（○謝宣城詩集五。玉台新詠四。《類聚》四十四。《初學記》十六。古文苑九。《詩紀》五十七。）

【詠幔詩】

　　幸得與珠綴。冪君之楹。月映不辭卷。風來輒自輕。每聚金爐氣。時駐玉琴聲。但願置樽酒。蘭釭當夜明。（○謝宣城詩集五。玉台新詠四。《類聚》六十九。《初學記》二十五。古文苑九作謝文學賦物為詠得幔。《御覽》六百九十九。《詩紀》五十七。）

【藥名詩】

　　重台信嚴敞。陵澤乃間荒。石蠶終未蠒。垣衣不可裳。秦芎留近詠。楚蘅搢遠翔。韓原結神草。隨庭銜夜光。（○古詩類苑八十一。《詩紀》五十七。）

【星名詩】

　　眇嘆屬辰移。端憂臨歲永。久慚入漢客。每愧遵河（《詩紀》作尊何。）影。仙羽誠不退。蓬襟良未整。誰謂無正心。大陵有霜穎。（○古詩類苑八十一。《詩紀》五十七。）

【奉和月下詩】

　　雕雲度綺錢。香風入珠網。獨知此夜月。依遲慕神賞。（○古文苑九不署作者。《詩紀》五十七。）

【詠池上梨花詩】

　　翻階沒細草。集水間疏萍。芳春照流雪。深夕映繁星。（○古文苑九。《詩紀》五十七。）

【詠梧桐詩】

　　騫鳳影層枝。輕虹鏡殿綠。豈斁龍門幽。直慕瑤池曲。（○古文苑九不署作者。《詩紀》五十七。）

【詠女蘿詩】

　　冪女蘿草。蔓衍旁松枝。含煙黃且綠。因風卷復垂。（○《類聚》八十一。《詩紀》五十七。）

【移席琴室應司徒教詩】

　　雪崖似留月。蘿徑若披雲。潺湲石溜寫。綿蠻山雨聞。（○《類聚》六十四。《詩紀》五十七。）

【抄眾書應司徒教詩】

　　說禮固多才。惇詩信為善。岩笥發仙華。金縢開碧篆。（○《類聚》五十五。《詩紀》五十七。）

【奉和代徐詩二首】

　　自君之出矣。芳藇絕瑤卮。思君如形影。寢興未曾離。（○古文苑九不署作者。《樂府詩集》六十九。《詩紀》五十七。）

　　自君之出矣。金爐香不燃。思君如明燭。中宵空自煎。（○玉台新詠十作代徐幹。古文苑九不署作者。《樂府詩集》六十九。《文選》補遺三十四。《詩紀》五十七。）

【擬古詩二首】

　　花蒂今何在。亦是林下生。何當垂雙髻。團扇雲間明。（○玉台新詠十。《類聚》五十六作代藁砧詩。《詩紀》五十七。）

　　鏡台今何在。寸身正相隨。何當碎聯玉。雲上璧已虧。（○《類聚》五十六作代藁砧詩。《詩紀》五十七。）

【四色詠】

　　赤如城霞起。青如松霧澈。黑如幽都雲。白如瑤池雪。（○《類聚》五十六作四色詩。古文苑九不署作者。《詩紀》五十七。）

【離合賦物為詠詠火】

　　冰容慚遠鑒。水質謝明暉。是照相思夕。早望行人歸。（○玉台新詠十。《類聚》五十六作離合詩。詩末注火字。《詩紀》五十七。）

【後園作迴文詩】

　　〖《詩紀》雲。此或為梁元帝詩。觀簡文諸人和詩可見。藝文逸名。俟再考證。〗

　　斜峰繞徑曲。聳石帶山連。花餘拂戲鳥。樹密隱鳴蟬。（○《類聚》五十六。《詩紀》五十七。○逯案。《類聚》此詩在王融離合詩后。）

【雙聲詩】

　　園蘅眩紅花。湖荇燡黃華。回鶴橫淮翰。遠越合雲霞。（○苕溪漁隱叢話二。《詩紀》五十七。）

【代五雜組詩】

　　五雜組。慶雲發。往複還。經天月。不獲已。生胡越。（○《類聚》五十六。《詩紀》五十七。）

【奉和纖纖詩】

　　兩頭纖纖綺上紋。半白半黑鷦翔群。腷々膊々烏迷曛。磊磊落落玉石分。（○古文苑九不署作者。《類聚》五十六作代兩頭纖纖詩。《詩紀》五十七。）

　　丘巨源

　　〈巨源。蘭陵人。宋孝武時舉丹陽郡孝廉。明帝即位。自南台御史為王景文鎮軍參軍。元徽中。除奉朝請。歷佐諸王府。轉羽林監。齊受禪。為尚書主客郎。領軍司馬、越騎校尉。除武昌太守。改餘杭令。齊明帝為吳興。巨源嘗作秋胡詩。有諷刺語。以事見殺。有龜經秘要二卷、集十捲。〉

【詠七寶扇詩】

　　妙縞貴東夏。巧技出吳闉。裁狀白玉璧。縫似明月輪。表裡縷七寶。中銜駭雞珍。畫作景山樹。圖為河洛神。來延揮握玩。入與鐶釧親。生風長袖際。晞華紅粉津。拂盻迎嬌意。隱映含歌人。時移務忘故。節改競存新。卷情隨象簟。舒心謝錦茵。厭歇何足道。敬哉先後晨。（○玉台新詠四作七寶扇。《初學記》二十五。萬花谷續七。《詩紀》六十二。又《類聚》六十九作七寶閣扇詩。引輪、珍、神、津、人五韻。）

【聽鄰妓詩】

　　披衽乏游術。憑軾寡文才。蓬門長自寂。虛席視生埃。貴里臨倡館。東鄰歌吹台。雲間嬌響徹。風末艷聲來。飛華瑤翠幄。揚芬金碧杯。久絕中州美。從念屍鄉灰。遺情悲近世。中山安在哉。（○玉台新詠四。《詩紀》六十一。）

　　王仲雄

　　〈仲雄。晉陵南沙人。敬則子。〉

【懊儂曲歌】

　　〖南《齊書》王敬則傳曰：敬則繇功封尋陽郡公。出為會稽太守。明帝既多殺害。自以高武舊臣。心懷憂恐。諸子在都。上遣敬則世子仲雄入東安慰之。仲雄善彈琴。當時新絕。江左有蔡邕焦尾琴。在主衣庫。上敕五日一給仲雄。仲雄于御前鼓琴作懊儂曲歌。帝愈猜愧。后敬則竟以反誅。〗

　　賞嘆負情儂。郎今果何許。君行不凈心。那得惡人題。（○南史王敬則傳。又南《齊書》王敬則傳引前二句。）

　　孔稚珪

　　〈稚珪。字德璋。會稽山陰人。齊高帝為驃騎。取為記室參軍。建武初。累遷冠軍將軍、太子詹事、散騎常侍卒。有集十捲。〉

【白馬篇】

　　驥子跼且鳴。鐵陣與雲平。漢家嫖姚將。馳突匈奴庭。少年斗猛氣。怒發為君征。雄戟摩白日。長劍斷流星。早出飛狐塞。晚泊樓煩城。虜騎四山合。胡塵千里驚。嘶笳振地響。吹角沸天聲。左碎呼韓陣。右破休屠兵。橫行絕漠表。飲馬瀚海清。隴樹枯無色。沙草不常青。勒石燕然道。凱歸長安亭。縣官知我健。四海誰不傾。但使強胡滅。何須甲第成。當今丈夫志。獨為上古英。（○《樂府詩集》六十三。《詩紀》六十二。○逯案。樂府所載原有兩篇。然細審第二篇。乃北朝人作。文苑英華又明作隋煬帝作。今移入隋詩。）

【白紵歌】

　　山虛鐘磬徹。（○韻補陽秋二。）

【旦發青林詩】

　　孤征越清江。遊子悲路長。二旬倏已滿。三千眇未央。草雜今古色。嚴留冬夏霜。寄懷中山舊。舉酒莫相忘。（○《類聚》二十七。《詩紀》六十二。）

【游太平山詩】

　　石險天貌分。林交日容缺。陰澗落春榮。寒嚴留夏雪。（○《類聚》八。輿地紀勝十。《詩紀》六十二。）

【酬張長史詩】

　　同貧清風館。共素白雲室。（○《文選》四十三北山移文注。）

　　張融

　　〈融。字思光。吳郡人。初仕宋為新安王參軍。出為封溪令。改為儀曹郎。劉高帝即位。累遷司徒兼右長史。建武四年卒。年五十四。有集二十七卷。又玉海集十捲、大澤集十捲、金波集六十捲。〉

【白日歌】

　　序曰：懸象著明。莫大於日月。而彼日月。不能不謝。固知無准。衰為盛之終。盛為衰之始。故為白日歌。

　　白日白日。舒天昭暉。數窮則盡。盛滿則衰。（○《樂府詩集》八十六。《詩紀》六十二。）

【簫史曲】

　　引響猶天外。吟聲似地中。戴勝噪落景。龍歕清霄風。（○《樂府詩集》五十一。《詩紀》六十二。）

【憂且吟】

　　鳴琴當春夜。春夜當鳴琴。羈人不及樂。何似千里心。（○《樂府詩集》七十六。《詩紀》六十二。）

【別詩】

　　白雲山上盡。清風松下歇。欲識離人悲。孤台見明月。（○《類聚》二十九。《初學記》十八。《詩紀》六十二。）

【贈何點詩】

　　〖梁《書》曰：吳國張融。少時免官。而為詩有高尚之言。點答《詩》曰：昔聞東都日。不在簡書前。融久病之。及點后。融始為《詩》曰：〗

　　惜哉何居士。薄暮遘荒淫。（○樑書何點傳。）

　　徐孝嗣

　　〈孝嗣。字始昌。東海郯人。尚宋康樂公主。拜駙馬都尉。入齊為晉陵太守。歷征虜長史。累遷尚書吏部郎、太子詹事。封枝江縣公。轉中書令。永元元年被誅。年四十六。〉

【白雪歌】〖《詩紀》雲。一作琴歌。〗

　　風閨晚翻靄。月殿夜凝明。願君早流眄。無令春草生。（○《樂府詩集》五十七。《詩紀》五十六。）

【答王儉詩】

　　書帷停月。琴袖承飆。結芳幽谷。解佩明椒。去德滋永。懷德滋深。行雲傳想。歸鴻寄音。（○《類聚》三十一。）

齊詩卷三

　　謝朓

　　〈朓。字玄暉。陳郡陽夏人。永明初為豫章王太尉參軍。轉王儉衛軍東閣祭酒、太子舍人、隋王鎮西功曹。轉文學。遷新安王中軍記室。尋兼尚書殿中郎。明帝輔政。以為驃騎諮議。領記室。及即位。轉中書郎。出為宣城太守。又為晉安王鎮北諮議、南東海太守。行南徐州事。遷尚書吏部郎。永元元年為始安王遙光所殺。年三十六。有集十二卷、逸集一卷。〉

【樂府】

【隋王鼓吹曲十首】

　　〖齊永明八年。謝朓奉鎮西隋王教。于荊州道中作鈞天已上三曲頌帝功。校獵已上三曲頌藩德。〗

【元會曲】

　　二儀啟昌歷。三陽應慶期。珪贄紛成序。鞮譯憬來思。分階赩組練。充庭羅翠旗。觴流白日下。吹溢景雲滋。天儀穆藻殿。萬壽皇基。（○本集二。光府詩集二十。《詩紀》五十八。又《類聚》四十二引期、旗、滋、基四韻。）

【郊祀曲】

　　六宗禋配岳。五畤奠甘泉。整蹕游九闕。清簫開八埏。鏘鏘玉鑾動。溶溶金障旋。郊宮光已屬。升柴禮既虔。福響靈之集。南嶽固斯年。（○本集二。《樂府詩集》二十。《詩紀》五十八。）

【鈞天曲】

　　高宴顥天台。置酒迎風觀。笙鏞禮百神。鍾石動雲漢。瑤堂琴瑟驚。綺席舞衣散。威鳳來參差。玄鶴起凌亂。已慶明庭樂。詎慚南風彈。（○本集二。《樂府詩集》二十。《詩紀》五十八。又《類聚》四十二引觀、漢、散、彈四韻。）

【入朝曲】

　　江南佳麗地。金陵帝王州。逶迤帶綠水。迢遞起朱樓。飛甍夾馳道。垂楊蔭御溝。凝笳翼高蓋。疊鼓送華輈。獻納雲台表。功名良可收。（○本集二。《文選》二十八。《樂府詩集》二十。三謝詩。《詩紀》五十八。又《類聚》四十二引州、溝、輈、收四韻。）

【出藩曲】

　　雲枝紫微內。分組承明阿。飛艎溯極浦。旌節去關河。眇眇蒼山色。沈沈寒水波。鐃音巴渝曲。簫鼓盛唐歌。夫君邁惟德。江漢仰清和。（○本集二。樂府二十。《詩紀》五十八。）

【樣獵曲】

　　凝霜冬十月。殺盛涼飆衷。原澤曠千里。騰騎紛往來。平罝望煙合。烈火從風回。殪獸華容浦。張樂荊山台。虞人昔有諭。明明時戒哉。（○本集二。樂府二十。《文選》補遺三十四。廣《文選》十四。《詩紀》五十八。）

【從戎曲】

　　選旅辭轘轅。弭節赴河源。日起霜戈照。風回連騎翻。紅塵朝夜合。黃沙萬里昏。寥戾清笳轉。蕭條邊馬煩。自勉輟耕願。征役去何言。（○本集二。《樂府詩集》二十。《詩紀》五十八。又《類聚》四十二引源、翻、煩、言四韻。）

【送遠曲】

　　北梁辭歡宴。南浦送佳人。方衢控龍馬。平路騁朱輪。瓊筵妙舞絕。桂席羽觴陳。白雲丘陵遠。山川時未因。一為清吹激。潺湲傷別巾。（《類聚》作神。○本集二。《樂府詩集》二十。《詩紀》五十八。又《類聚》四十二引人、輪、陳、神四韻。）

【登山曲】

　　天明開秀崿。瀾光媚碧堤。風盪飄鶯亂。雲行芳樹低。暮春春服美。游駕凌丹梯。升嶠既小魯。登巒且悵齊。王孫尚游衍。蕙草正萋萋。（○本集二。《樂府詩集》二十。《詩紀》五十八。又《類聚》四十二引堤、低、梯三韻。《文選》二十七游敬亭山詩注引梯、齊二韻。）

【泛水曲】

　　玉露沾翠葉。金鳳鳴素枝。罷游平樂苑。泛鷁昆明池。旌旗散容裔。簫管吹參差。日晚厭遵渚。采菱贈清漪。百年如流水。寸心寧共知。（○本集二。樂府二十。《詩紀》五十八。又《類聚》四十二引枝、池、差、知四韻。）

【江上曲】

　　易陽春草出。踟躕日已暮。蓮葉尚田田。淇水不可渡。願子淹桂舟。時同千里路。千里既相許。桂丹復容與。江上可采菱。清歌共南楚。（○本集二。《樂府詩集》七十七。《詩紀》五十八。）

【蒲生行】

　　蒲生廣湖邊。托身洪波側。春露惠我澤。秋霜縟我色。根葉從風浪。常恐不永植。攝生各有命。豈雲智與力。安得游雲上。與爾同羽翼。（○《樂府詩集》三十五。《詩紀》五十八。）

【詠邯鄲故才人嫁為廝養卒婦】

　　生平宮閣里。出入侍丹墀。開笥方羅縠。窺鏡比蛾眉。初別意未解。去久日生悲。憔悴不自識。嬌羞餘故姿。夢中忽仿佛。猶言承宴私。（○本集五。玉台新詠四。《樂府詩集》七十三。廣《文選》十四。《詩紀》五十八。）

【同沈右率諸公賦鼓吹曲名二首】〖右率諸公詩各見本集。〗

　　芳樹

　　早玩華池陰。復影滄洲枻。椅柅芳若斯。葳蕤紛可結。霜下桂枝銷。怨與飛蓬折。不廁玉盤滋。誰憐終委絕。（本集作細。○本集二。《樂府詩集》十七。《詩紀》五十八。）

　　臨高台（時為隋王文學。）

　　千里常思歸。登台臨綺翼。才見孤鳥還。未辨連山極。四面動清風。朝夜起寒色。誰知倦遊者。嗟此故鄉憶。（○同上）

【同賦雜曲名】〖時為宣城守。檀秀才、江朝請、陶功曹、朱孝廉同賦詩別見。〗

【秋竹曲】

　　娟綺窗北。結根未參差。從風既裊裊。映日頗離離。欲求棗下吹。別有江南枝。但能凌白雪。貞心蔭曲池。（○本集二。）

【曲池之水】

　　緩步遵莓渚。披衿待蕙風。芙蕖舞輕帶。苞筍出芳叢。浮雲自西北。江海思無窮。鳥去能傳響。見我綠琴中。（本集雲。綠琴一作側琴。○本集二。《樂府詩集》七十五。《詩紀》五十八。）

【同謝諮議詠銅爵台】

　　繐幃飄井幹。樽酒若平生。鬱郁西陵樹。詎聞歌吹聲。芳襟染淚跡。嬋娟空復情。玉座猶寂寞。況乃妾身輕。（○本集二。《文選》二十三。《類聚》三十四作銅爵台妓詩。《樂府詩集》三十一作銅雀妓。三謝詩。《詩紀》五十八。）

【永明樂十首】〖王融同賦。〗

　　〖南《齊書》樂志曰：永明樂歌者。竟陵王子良與諸文士造奏之。人為十曲。〗

　　帝圖開九有。皇風浮四溟。永明一為樂。咸池無復靈。（○本集二。《樂府詩集》七十五。《詩紀》五十八。）

　　民和禮樂富。世清歌頌徽。鴻名軼卷領。稱首邁垂衣。（○同上）

　　朱台郁相望。青槐紛馳道。秋雲湛甘露。春風散芝草。（○同上）

　　龍樓日月照。淄館風雲清。儲光溫似玉。藩度式如（本集缺如字。）瓊。（○同上）

　　化洽鯷海君。恩變龍庭長。西北騖環裘。東南盡龜象。（○同上）

　　出車長洲苑。選族朝夕川。絡絡結雲騎。奕奕泛戈船。（○同上）

　　燕駟游京洛。趙服麗有輝。清歌留上客。妙舞送將歸。（○同上）

　　實相薄五禮。妙花開六塵。明祥已玉燭。寶瑞亦金輪。（○同上）

　　生蔑{艹阡}蘿性。身與嘉惠隆。飛纓入華殿。屣步出重宮。（○同上）

　　彩鳳鳴朝陽。玄鶴舞清商。瑞此永明曲。千載為金皇。（○同上）

【同王主簿有所思】

　　佳期期未歸。望望下鳴機。徘徊東陌上。月出行人稀。（○本集四。玉台新詠十。《樂府詩集》十七。《文選》補遺三十四。《詩紀》五十八。）

【銅雀悲】

　　落日高城上。餘光入繐帷。寂寂深松晚。寧知琴瑟悲。（○本集二。《文選》補遺三十四。廣《文選》十四。《詩紀》五十八。）

【玉階怨】

　　夕殿下珠簾。流螢飛復息。長夜縫羅衣。思君此何極。（○本集二。玉台新詠十。《類聚》三十。《樂府詩集》四十三。《詩紀》五十八。）

【金谷聚】

　　渠碗送佳人。玉杯邀上客。車馬一東西。別後思今夕。（○本集二。玉台新詠十。《詩紀》五十八。）

【王孫游】

　　綠草蔓如絲。雜樹紅英發。無論君不歸。君歸芳已歇。（○本集二。玉台新詠十。《樂府詩集》七十四。廣《文選》十四。《詩紀》五十八。）

【詩】

【侍宴華光殿曲水奉敕為皇太子作詩】〖九章○以下四言。〗

　　旁求邃古。逖聽鴻名。大寶曰位。得一為貞。朱祶葉祉。綠字摛英。升配同貫。進讓殊聲。



　　大橫將屬。會昌已命。國步中徂。宸居膺慶。璽劍先傳。龜玉增映。宗堯有緒。復禹無競。

　　禮行郊社。人神受職。寶郊山川。鱗羽變色。玄塞北靡。丹徼南極。浮毳駕風。非泳非陟。（《文選》補遺作飛流登陟。）

　　能官民秀。利建天跗。枵鶉列野。營絳分區。論思帝則。獻納宸樞。麟趾方定。鵜翼誰濡。

　　西京藹藹。東都濟濟。秋祓濯流。春禊浮醴。初吉雲獻。上除方啟。昔駕陽穎。（本集作頻。注云。一作穎。《文選》補遺同。）今帳雲陛。

　　嘉樂舊矣。芳宴在斯。載留神矚。有睟天儀。龍精已映。威仰未移。葉依黃鳥。花落春池。

　　高殿弘敞。禁林稠密。青磴崛起。丹樓間出。翠葆隨風。金戈動日。惆悵清管。徘徊輕佾。

　　灞滻入筵。河淇流阼。海若來往。觴餚沿溯。歡飫有終。清光欲暮。輕貂回首。華組徐步。

　　登賢博望。獻賦清漳。漢貳稱敏。魏兩垂芳。監撫有則。匕鬯無方。瞻言守器。永愧元良。（○本集一。《文選》補遺三十六。《詩紀》五十九。又《類聚》四作為皇太子侍華光殿曲水宴詩。與廣《文選》八並引名、貞、英、聲、命、慶、映、極、陟、濟、醴、啟、陛、斯、儀、移、池、密、出、日、佾、阼、沂、暮、步二十五韻。《初學記》四作為皇太子侍華光殿曲水宴詩。引六、七、八三章。古今歲時雜詠十六作為皇太子侍華光殿曲宴詩。引斯、儀、移、池、密、出、日、佾、阼、沂、暮、步十二韻。）

【三日侍華光殿曲水宴代人應詔詩】〖十章〗

　　群分未辨。《類聚》茲式。天眷休明。且求至德。御繁實簡。制動惟默。官府百王。衣裳萬國。

　　中葉遭閔。副內多違。悠悠靈貺。爰有適歸。于昭睿后。撫運天飛。凝居中縣。神動外畿。

　　懸象著明。離光乃位。我有儲德。徽猷淵備。長壽察書。龍樓回轡。重道上庠。行遵儒肆。

　　朝陽有干。布葉萋萋。思皇威矣。鵷羽高棲。出馳先輅。入秉介珪。瞻秦望井。建魯分奎。

　　求賢每勞。得士方逸。有覺斯順。無文咸秩。萬箱惟重。百鍰載恤。屈草戒諛。階蓂紀日。

　　文教已肅。武節既馳。榮光可照。合璧如規。載懷姑射。尚想瑤池。濯龍乃飾。天淵在斯。

　　作樂順動。實符時義。上春初吉。亦留淵寄。紅樹岩舒。青莎水被。雕梁虹拖。雲甍鳥跂。

　　高懸甲帳。周褰黼帷。長筵列陛。激水旋墀。浮醪聚蟻。靈蔡呈姿。河宗躍踢。海介夔跜。

　　弱腕纖腰。遷延妙舞。秦箏趙瑟。殷勤促柱。降席連緌。稱觴接武。稽首萬年。獻茲多祜。

　　天地既成。泉流既清。薄暮沾幸。屬奉文明。將標齊配。刻掃秦京。願馳龍漠。飲馬懸旌。（○本集二。《詩紀》五十九。）

【三日侍宴曲水代人應詔詩】〖九章〗

　　神理內寂。機象外融。遺情汾水。垂冕鴻宮。樹以司牧。匪我求蒙。徒勤日用。誰契玄功。

　　往晦必明。來碩資蹇。于皇克聖。時乘御辯。寶曆載暉。瑤光重踐。昭昭舊物。熙熙遷善。

　　當寧日昃。求衣未明。抵璧焚翠。銷劍隳城。九疇式序。三辟載清。虞箴罔闕。蒙奏傳聲。

　　麗景則春。儀方在震。重聖積厚。金式瓊潤。天爵必諧。王蔬咸藎。譬諸華霍。惟邦之鎮。

　　正朔蔥瀚。冠冕卬越。爭長明堂。相超魏闕。龜蒙南薦。環裘西發。巢閣易窺。馴庭難。

　　上巳惟昔。于彼禊流。祓穢河滸。張樂春疇。既停龍駕。亦泛鳧舟。靈宮備矣。無待茲游。

　　初鶯命曉。朝霞開夜。飾陛道源。回伊流灞。極望天淵。曲阻亭榭。間館岩敞。長廊水架。

　　金觴搖蕩。玉俎推移。筵浮水豹。席擾雲螭。寥亮琴瑟。嗷咷塤篪。歡茲廣燕。穆穆天儀。周道如砥。康衢載直。徒愧玄黃。負恩無力。華轓徒駕。長纓未飾。相彼失晨。寧忘鼓翼。（○本集一。《詩紀》五十九。又《類聚》四作為人作三日侍華光殿曲水詩。引融、宮、蒙、功、明、城、震、潤、疇、舟、夜、灞、架、移、螭十六韻。）

【游山詩】〖以下五言。〗

　　托養因支離。乘間遂疲蹇。語默良未尋。得喪雲誰辯。幸蒞山水都。復值清冬緬。凌厓必千仞。尋谿將萬轉。堅崿既峻贈。迴流復宛澶。杳杳雲竇深。淵淵石溜淺。傍眺郁篻簩。還望森柟楩。荒隩被{艹咸}莎。崩壁帶苔蘚。鼯狖叫層嵁。鷗鳧戲沙衍。觸賞聊自觀。即趣咸己展。經目惜所遇。前路欣方踐。無言蕙草歇。留垣芳可搴。尚子時未歸。邴生思自免。永志昔所欽。勝跡今能選。寄言賞心客。得性良為善。（○本集三。《詩紀》五十九。）

【游敬亭山詩】

　　茲山亘百里。合沓與雲齊。隱淪既已托。靈異居然棲。上干蔽白日。下屬帶回谿。交藤荒且蔓。樛枝聳復低。獨鶴方朝唳。飢鼯此夜啼。渫雲已漫漫。夕雨亦凄凄。我行雖紆組。兼得尋幽蹊。緣源殊未極。歸徑窅如迷。要欲追奇趣。即此陵丹梯。皇恩竟已矣。茲理庶無暌。（○本集三。《文選》二十七。三謝詩。時紀五十九。又《類聚》七引齊、溪、低、凄四韻。○逯案。黃氏集千家注杜工部詩史補遺三嚴武詩注引此《詩》雲：此山百里。合沓雲齊。獨鶴朝唳。飢鼯夜啼。行雖紆組。得踐幽棲。變為四言詩。與此不同。）

【將游湘水尋句溪詩】

　　既從陵陽釣。掛鱗驂亦螭。方尋桂水源。謁帝蒼山垂。辰哉且未會。乘景弄清漪。瑟汨瀉長淀。潺湲赴兩岐。輕蘋上靡靡。雜石下離離。寒草分花映。戲鮪乘空移。興以暮秋月。清霜落素枝。魚鳥余方玩。纓緌君自縻。及茲暢懷抱。山川長若斯。（○本集三。《詩紀》五十九。）

【游東田詩】

　　戚戚苦無悰。攜手共行樂。尋雲陟累榭。隨山望菌閣。遠樹曖阡阡。生煙紛漠漠。魚戲新荷動。鳥散餘花落。不對芳春酒。還望青山郭。（○本集三。《文選》二十二。《類聚》二十八。文章正宗二十九。三謝詩。《詩紀》五十九。又《御覽》百八十四作謝朓詩。引閣一韻。）

【答王世子詩】

　　飛雪天山來。飄聚繩欞外。蒼雲暗九重。北風吹萬籟。有酒招親朋。思與清顏會。熊席惟爾安。羔裘豈吾

　　帶。公子不垂堂。誰肯憐蕭艾。（○本集三。《詩紀》五十九。）

【答張齊興詩】

　　荊山嵸百里。漢廣流無極。北馳星鬥正。南望朝雲色。川隰同幽快。冠冕異今昔。子肅兩岐功。我滯三冬職。誰知京洛念。仿佛崑山側。向夕登城濠。潛池隱復直。地回聞遙蟬。天長望歸翼。清文忽景麗。思泉紛寶飾。勿言修路阻。勉子康衢力。曾厓寂且寥。歸軫逝言陟。（○本集三。《詩紀》五十八。）

【暫使下都夜發新林至京邑贈西府同僚詩】

　　大江流日夜。客心悲未央。徒念關山近。終知返路長。秋河曙耿耿。寒渚夜蒼蒼。引領見京室。宮雉正相望。金波麗鳷鵲。玉繩低建章。驅車鼎門外。思見昭丘陽。馳暉不可接。何況隔兩鄉。風雲有鳥路。江漢限無梁。常恐鷹隼擊。時菊委嚴霜。寄言罻羅者。寥廓已高翔。（○本集三。《文選》二十六。《類聚》三十一作夜發新林至京邑詩贈西府同僚。三謝詩。文章正宗二十九。《詩紀》五十九。又南《齊書》謝朓傳引霜、翔二韻。）

【酬王晉安德元詩】

　　稍稍枝早勁。塗塗露晚晞。南史榮橘柚。寧知鴻雁飛。拂霧朝青閣。日旰坐彤闈。悵望一途阻。參差百慮依。春草秋更綠。公子未西歸。誰能久京洛。緇塵染素衣。（○本集三、《文選》二十六並作酬王晉安。《詩紀》五十九。）

【郡內高齋閑望答呂法曹詩】〖呂僧珍為齊王法曹。〗

　　結構何迢遰。曠望極高深。窗中列遠岫。庭際俯喬林。日出眾鳥散。山暝孤猿吟。已有池上酌。復此風中琴。非君美無度。孰為勞寸心。惠而能好我。問以瑤華音。若遺金讓步。見就玉山岑。（○本集三。《文選》二十六。文章正宗二十九。三謝詩。《詩紀》五十九。）

【在郡卧病呈沈尚書詩】

　　淮揚股肱守。高卧猶在茲。況復南山曲。何異幽棲時。連陰盛農節。笞笠聚東菑。高閣常晝掩。荒階少諍辭。珍簟清夏室。輕扇動涼颸。嘉魴聊可薦。綠蟻方獨持。夏李沈朱實。秋藕折輕絲。良辰竟何許。夙昔夢佳期。坐嘯徒可積。為邦歲已期。弦歌終莫取。撫機令自嗤。

【別王丞僧孺詩】

　　首夏實清和。餘春滿郊甸。花樹雜為錦。月池皎如練。如何當此時。別離言與宴。留郁已鬱紆。行舟亦遙衍。非君不見思。所悲思不見。（○古文苑九不署作者。《詩紀》五十九。）

【同羈夜集詩】

　　積念隔炎涼。驤言始今夕。已對濁尊酒。復此故鄉客。霜月始流砌。寒蛸早吟隙。幸藉京華游。邊城燕良席。樵採咸共同。荊莎聊可藉。恐君城闕人。安能久松柏。（○本集四。《詩紀》五十九。）

【新亭渚別范零陵雲詩】

　　洞庭張樂地。瀟湘帝子游。雲去蒼梧野。水還江漢流。停驂我悵望。輟棹子夷猶。廣平聽方籍。茂陵將見求。心事俱已矣。江上徒離憂。（○本集三。《文選》二十。《類聚》二十九。三謝詩。《詩紀》五十九。又《初學記》十八引游、流、猶、憂四韻。）

【忝役湘州與宣城吏民別詩】

　　弱齡倦簪履。薄晚忝華奧。閑沃盡地區。山泉諧所好。幸遇昌化穆。惇俗罕驚暴。四時從偃息。三省無侵冒。下車遽暄席。紆服始黔灶。榮辱未遑敷。德禮何由導。汨徂奉南嶽。兼秩典邦號。疲馬方雲驅。鉛刀安可操。遺惠良寂寞。恩靈亦匪報。桂水日悠悠。結言幸相勞。吐納貽爾和。窮通勖所蹈。（○本集三。《詩紀》五十九。）

【懷故人詩】

　　芳洲有杜若。可以贈佳期。望望忽超遠。何由見所思。行行未千里。山川已間之。離居方歲月。故人不在茲。清風動簾夜。孤月照窗時。安得同攜手。酌酒賦新詩。（○本集三。《類聚》二十一作贈友人詩。又二十九。《詩紀》五十九。）

【始之宣城郡詩】

　　下帷闕章句。高談愧名理。疏散謝公卿。蕭條依掾史。簪發逢嘉惠。教義承君子。心跡苦未並。憂歡將十祀。幸沾雲雨慶。方轡參多士。振鷺徒追飛。群龍難隸齒。烹鮮止貪兢。共治屬廉恥。伊余昧損益。休用只千里。解劍北宮朝。息駕南川涘。寧希廣平詠。聊慕華陰市。棄置宛洛游。多謝金門裡。招招漾輕楫。行行趨岩趾。江海雖未從。山林於此始。（○本集三。《詩紀》五十九。又《類聚》六引祀、士、齒、恥、里、涘、市七韻。）

【之宣城郡出新林浦向板橋詩】

　　江路西南永。歸流東北騖。天際識歸舟。雲中辨江樹。旅思倦搖搖。孤游昔已屢。既歡懷祿情。復協滄洲趣。囂塵自茲隔。賞心於此遇。雖無玄豹姿。終隱南山霧。（○本集三。《文選》二十七。三謝詩。文章正宗二十九。《詩紀》五十九。又《御覽》八百九十二引霧一韻。）

【休沐重還丹陽道中詩】

　　薄游第從告。思閑願罷歸。還卬歌賦似。休汝車騎非。灞池不可別。伊川難重違。汀葭稍靡靡。江菼復依依。田鵠還相叫。沙鴇忽爭飛。雲端楚山見。林表吳岫微。試與征徒望。鄉淚盡沾衣。賴此盈樽酌。含景望芳菲。問我勞何事。沾沐仰青徽。志狹輕軒冕。恩甚戀閨闈。歲華春有酒。初服偃郊扉。（○本集三。《文選》二十七。《初學記》二十。謝詩。《詩紀》五十九。又《類聚》二十七引非、違、依、飛、扉五韻。）

【京路夜發詩】

　　擾擾整夜裝。肅肅戒徂兩。曉星正寥落。晨光復泱漭。猶沾餘露團。稍見朝霞上。故鄉邈已敻。山川修且廣。文奏方盈前。懷人去心賞。敕躬每跼蹐。瞻恩惟震蕩。行矣倦路長。無由稅歸鞅。（○本集三。《文選》二十七。三謝詩。《詩紀》五十九。）

【晚登三山還望京邑詩】

　　灞涘望長發。河陽視京縣。白日麗飛甍。參差皆可見。餘霞散成綺。澄江靜如練。喧鳥復春洲。雜英滿芳甸。去矣方滯淫。懷哉罷歡宴。佳期悵何許。淚下如流霰。有情知望鄉。誰能鬒不變。（○本集三。《文選》二十七。三謝詩。文章正宗二十九。《詩紀》五十九。又文鏡秘府論地卷引練一韻。《類聚》二十七引縣、見、練、甸四韻。）

【始出尚書省詩】

　　惟昔逢休明。十載朝雲陛。既通金閨籍。復酌瓊筵醴。宸景厭昭臨。昏風淪繼體。紛虹亂朝日。濁河穢清濟。防口猶寬政。餐荼更如薺。英兗暢人謀。文明固天啟。青精翼紫。黃旗映朱邸。還睹司隸章。復見東都禮。中區咸已泰。輕生諒昭灑。趨事辭宮闕。載筆陪旌棨。邑里向疏蕪。寒流自清泚。衰柳尚沈沈。凝露方泥泥。零落悲友朋。歡娛燕兄弟。既秉丹石心。寧流素絲涕。因此得蕭散。垂竿深澗底。（○本集三。《文選》三十。《詩紀》五十九。又草堂詩箋三十寄狄詩注引一句。）

【直中書省詩】

　　紫殿肅陰陰。彤庭赫弘敞。風動萬年枝。日華承露掌。玲瓏結綺錢。深沉映朱網。紅葯當階翻。蒼苔依砌上。茲言翔鳳池。鳴佩多清響。信美非吾室。中園思偃仰。朋情以鬱陶。春物方駘蕩。安得凌風翰。聊恣山泉賞。（集注本《文選》雲。五家賞為響。）

　　（○本集三。《文選》三十。《初學記》十一。三謝詩。《詩紀》五十九。又萬花谷十三引敞、掌、網、上、響、仰六韻。）

【觀朝雨詩】

　　朔風吹飛雨。蕭條江上來。既灑百常觀。復集九成台。空蒙如薄霧。散漫似輕埃。平明振衣坐。重門猶未開。耳目暫無擾。懷古信悠哉。戢翼希驤首。乘流畏曝鰓。動息無兼遂。歧路多徘徊。方同戰勝者。去翦北山萊。（○本集三。《文選》三十。三謝詩。文章正宗二十九。《詩紀》五十九。）

【宣城郡內登望詩】

　　借問下車日。匪直望舒圓。寒城一以眺。平楚王蒼然。山積陵陽阻。溪流春谷泉。威紆距遙甸。巉嵒帶遠天。切切陰風暮。桑柘起寒煙。悵望心已極。惝恍魂屢遷。結髮倦為旅。平生早事邊。誰規鼎食盛。寧要狐白鮮。方棄汝南諾。言稅遼東田。（○本集三。《文選》三十。《類聚》六。三謝詩。《詩紀》五十九。）

【冬日晚郡事隙詩】

　　案牘時間暇。偶坐觀卉木。颯颯滿池荷。翛翛蔭窗竹。檐隙自周流。房櫳閑且肅。蒼翠望寒山。崢嶸瞰平陸。已惕慕歸心。復傷千里目。風霜旦夕甚。蕙草無芬馥。雲誰美笙簧。孰是厭薖軸。願言稅逸駕。臨潭餌秋菊。（○本集三。《詩紀》五十九。）

【高齋視事詩】

　　餘雪映青山。寒霧開白日。曖曖江村見。離離海樹出。披衣就清盥。憑軒方秉筆。列俎歸單味。連駕止容膝。空為大國憂。紛詭諒非一。安得掃蓬逕。鎖吾愁與疾。（○本集三。《詩紀》五十九。）

【冬緒羈懷示蕭諮議虞田曹劉江二常侍詩】

　　去國懷丘園。入遠滯城闕。寒燈耿宵夢。清鏡悲曉發。風草不留霜。冰池共如月。寂寞此閑帷。琴尊任所對。客念坐嬋媛。年華稍庵薆。夙慕雲澤游。共奉荊台績。一聽春鶯喧。再視秋虹沒。疲驂良易返。恩波不可越。誰慕臨淄鼎。常希茂陵渴。依隱幸自從。求心果蕪昧。方軫歸與願。故山芝未歇。（○本集三。《詩紀》五十九。又文鏡秘府論南卷謝吏部詩引發一韻、一韻。《類聚》二十六作冬緒羈懷詩。引闕、發、月三韻。）

【落日悵望詩】

　　昧旦多紛喧。日晏未遑舍。落日餘清陰。高枕東窗下。寒槐漸如束。秋菊行當把。借問此何時。涼風懷朔馬。已傷慕歸客。復思離居者。情嗜幸非多。案牘偏為寡。既乏琅琊政。方憩洛陽社。（○本集三。《詩紀》五十九。）

【賽敬亭山廟喜雨詩】

　　夕帳懷椒糈。蠲景潔膋薌。登秋雖未獻。望歲佇年祥。潭淵深可厲。狹邪車未方。朦朧度絕限。山沒見林堂。秉玉朝群帝。樽桂迎東皇。排雲接虯蓋。蔽日下霓裳。會舞紛瑤席。安歌繞鳳梁。百味芬綺帳。四座沾羽觴。福被延民澤。樂極思故鄉。登山騁歸望。原雨晦茫茫。胡寧昧千里。解佩拂山莊。（○本集三。《詩紀》五十九。又《類聚》三十八引皇、裳、梁、裳四韻。）

【賦貧民田詩】

　　假遇非將迎。靖共延殊慶。中歲歷三台。旬月典幫政。曾是共治情。敢忘恤貧病。將無富教禮。孰有知方性。敦本抑工商。均業省兼併。察壤見泉脈。覘星視農正。黍稷緣高殖。穱徐即卑盛。舊埒新塍分。青苗白水映。遙樹匝清陰。連山周遠凈。即此風雲佳。孤觴聊可命。既微三載道。庶藉兩歧詠。俾爾倉廩實。余從谷口鄭。（○本集三。《詩紀》五十九。）

【移病還園示親屬詩】

　　疲策倦人世。斂性就幽蓬。停琴佇涼月。滅燭聽歸鴻。涼薰乘暮晰。秋華臨夜空。葉低知露密。崖斷識雲重。折荷葺寒袂。開鏡眄衰容。海暮騰清氣。河關秘棲沖。煙衡時未歇。芝蘭去相從。（○本集三。《詩紀》五十九。）

【治宅詩】

　　結宇夕陰街。荒幽橫九曲。迢遞南川陽。迤邐西山足。辟館臨秋風。敞窗望寒旭。風碎池中荷。霜翦江南菉。既無東都金。且稅東皋粟。（○本集三。《詩紀》五十九。）

【秋夜講解詩】

　　四緣去誰肇。七識習未央。沈沈倒營魄。苦蔭蹙愁腸。琴瑟徒爛熳。姱容空滿堂。春顏遽幾日。秋壟終茫茫。孰雲濟沉溺。假願托津梁。惠唱摛泉涌。妙演發金相。空有定無執。賓實固相忘。自來乘首夏。及此申暮霜。雲物清晨景。衣巾引夕涼。風振蕉薘裂。霜下梧楸傷。六龍且無借。三相寧久長。何時接靈應。及子同舟航。（○本集三。《詩紀》五十九。）

【春思詩】

　　茹谿發春水。阰山起朝日。蘭色望已同。萍際轉如一。巢燕聲上下。黃鳥弄儔匹。邊郊阻游衍。幫人盈契闊。夢寐借假簧。思歸賴倚瑟。幽念漸鬱陶。山楹永為室。（○本集三。《詩紀》五十九。）

【秋夜詩】

　　秋夜促織鳴。南鄰搗衣急。思君隔九重。夜夜空佇立。北窗輕幔垂。西戶月光入。何知白露下。坐視階前濕。誰能長分居。秋盡冬復及。（○本集三。玉台新詠四。《詩紀》五十九。）

【詠風詩】

　　徘徊發紅萼。葳蕤動綠葹。垂楊低復舉。新萍合且離。步檐行袖靡。當戶思襟披。高響飄歌吹。相思子未知。時拂孤鸞鏡。星鬢視參差。（○本集三。《詩紀》五十九。○逯案。本集目錄作詠春風。）

【詠竹詩】

　　窗前一叢行。青翠獨言奇。南條交北葉。新筍離故枝。月光疏已密。風來起複垂。青扈飛不礙。黃口得相窺。但恨從風籜。根株長別離。（○本集五。《類聚》八十九。《文選》補遺三十六。《詩紀》五十九。）

【詠落梅詩】

　　新葉初冉冉。初芷新霏霏。逢君後園宴。相隨巧笑歸。親勞君玉指。摘

　　以贈南威。用持插雲髻。悲翠比光輝。日暮長零落。君恩不可追。（○本集五。玉台新詠四。《詩紀》五十九。）

【詠牆北梔子詩】

　　有美當階樹。霜露未能移。金蕡發朱采。映日以離離。幸賴夕陽下。餘景及西枝。還思照綠水。君階無曲池。餘榮未能已。晚實猶見奇。復留傾筐德。君恩信未貲。（○本集五。《類聚》八十九。《詩紀》五十九。又草堂詩箋十八梔子詩注謝朓詩引移、池二韻。）

齊詩卷四

　　謝朓

【詩】

【奉和竟陵王同沈右率過劉先生墓詩】

　　嘉樹因枝條。琢玉良可寶。若人陵曲台。垂帷茂淵道。善誘宗學原。鳴鐘霽幽抱。仁焉徂宛洛。清徽夜何早。歲晚結松陰。平原亂秋草。不有至言揚。終滯西山老。（○本集四。《詩紀》十六。）

【和何議曹郊遊詩二首】

　　春心澹容與。挾弋步中林。朝光映紅萼。微風吹好音。江垂得清賞。山際果幽尋。未嘗遠離別。知此愜歸心。流溯終靡已。嗟行方至今。（○本集四。《詩紀》十六。）

　　江皋倦遊客。薄暮懷歸者。揚舲浮大川。惆悵至日下。霍靡青莎被。潺湲石溜瀉。寄語持笙簧。舒憂願自假。歸途豈難涉。翻同江上夏。（○同上）

【和劉西曹望海台詩】

　　〖《詩紀》雲。此詩本見謝朓集。選詩拾遺雲鍾憲作。不知何據。既不能明。姑並存之。〗

　　滄波不可望。望極與天平。往往孤山映。處處春雲生。差池遠雁沒。颯沓群鳧驚。囂塵及簿領。棄捨出重城。臨川徒可羡。結網庶時營。（○本集四。《詩紀》六十。又《類聚》八作望海詩。引平、生、驚三韻。）

【和宋記室省中詩】

　　落日飛鳥還。憂來不可極。竹樹澄遠陰。雲霞成異色。懷歸欲乘電。瞻言思解翼。清揚婉禁居。秘此文墨職。無嘆阻琴尊。相從伊水側。（○本集四。《詩紀》六十。又文鏡秘府論南卷引極、色二韻。）

【和王著作融八公山詩】

　　二別阻漢坻。雙崤望河澳。茲嶺復巑岏。分區奠淮服。東限琅琊台。西距孟諸陸。阡眠起雜樹。檀欒蔭修行。日隱澗疑空。雲聚岫如復。出沒眺樓雉。遠近送春目。戎州昔亂華。素景淪伊谷。阽危賴宗袞。微管寄明牧。長蛇固能翦。奔鯨自此曝。道峻芳塵流。業遙年運倏。平生仰令圖。吁嗟命不淑。浩蕩別親知。連翩戒征軸。再遠館娃宮。兩去河陽谷。風煙四時犯。霜雨朝夜沐。

　　春秀良已凋。秋場庶能築。（○本集四。《文選》三十。三謝詩。《詩紀》六十。又《類聚》七作和王著作登八公山詩。引陸、竹、出、目四韻。）

【和伏武昌登孫權故城詩】

　　〖伏曼容為武昌太守。〗

　　炎靈遺劍璽。當途駭龍戰。聖期缺中壤。霸功興宇縣。鵲起登吳台。鳳翔陵楚甸。衿帶窮岩險。帷帟盡謀選。北拒溺驂鑣。西龕收組練。江海既無波。俯仰流英盼。裘冕類禋郊。卜揆崇離殿。釣台臨講閱。樊山開廣燕。文物共葳蕤。聲明且蔥倩。三光厭分景。書軌欲同薦。參差世祀忽。寂寞市朝變。舞館識餘基。歌梁想遺囀。故林衰木平。荒池秋草遍。雄圖悵若茲。茂宰深遐眷。幽客滯江皋。從賞乖纓弁。清卮阻獻酬。良書限聞見。幸藉芳音多。多承風采餘絢。于役倘有期。鄂渚同游衍。（本集四。《文選》三十。三謝詩。《詩紀》六十。又《顏氏家訓》勉學篇引一句。《御覽》三百十五作謝朓詩。引戰一韻。海錄碎事九作謝朓詩。引茜一韻。）

【夏始和劉潺陵詩】

　　威仰弛蒼郊。龍曜表皇隰。春色卷遙甸。炎光麗近邑。白蘋望已騁。緗荷紛可襲。徒願尺波旋。終憐寸景戢。對窗斜日過。洞幌鮮飆入。浮雲去欲窮。暮鳥飛相及。柔翰縝芳塵。清源非易揖。回江難絕濟。雲誰暢佇立。良宰勖夜漁。出入事朝汲。積羽余既裳。更賦子盈粒。椅梧何必零。歸來共棲集。（○本集四。廣《文選》十。《詩紀》六十。）

【新治北窗和何從事詩】

　　國小暇日多。民淳紛務屏。辟牖期清曠。開簾候風景。泱泱日照溪。團團雲去嶺。岧嶢蘭橑峻。駢闐石路整。池北樹如浮。竹外山猶影。自來彌弦望。及君臨箕潁。清文蔚且詠。微言超已領。不見城壕側。思君朝夕頃。回舟方在辰。何以慰延頸。（○本集四。《詩紀》六十。）

【和王主簿季哲怨情詩】

　　掖庭聘絕國。長門失歡宴。相逢詠蘼蕪。辭寵悲團扇。花叢亂數蝶。風簾入雙燕。徒使春帶賒。坐惜三紅妝變。平生一顧重。宿昔千金賤。故人心尚爾。故心人不見。（本集雲。一作故人心不見。○本集四。《文選》三十。玉台新詠四。三謝詩。《詩紀》六十。）

【和徐都曹出新亭渚詩】

　　宛洛佳遨遊。春色滿皇州。結軫青郊路。回瞰蒼江流。日華川上動。風光草際浮。桃李成蹊徑。桑榆蔭道周。東都已俶載。言發望綠疇。（○本集四。《文選》三十。又李善注引集作和徐都曹勉昧出新渚。三謝詩《詩紀》六十。又《類聚》二十八作和徐勉出新林渚詩。引州、流、浮、周四韻。草堂詩箋十三奉同詩注作謝朓詩。引一句。○逯案。李善所見謝集題目與今本異。則今本可能為後世輯本。）

【和劉中書繪入琵琶峽望積布磯詩】

　　昔余侍君子。歷此游荊漢。山川隔舊賞。朋僚多雨散。圖南矯風翮。曾非息短翰。移疾覯新篇。披衣起淵玩。惆悵懷昔踐。仿佛得殊觀。赬紫共彬駮。雲錦相凌亂。奔星上未窮。驚雷下將半。回潮漬崩樹。輪囷軋傾岸。岩筱或傍翻。石菌蕪修干。澄澄明浦媚。衍衍清風爛。江潭良在目。懷賢興累嘆。歲暮不我期。淹留絕岩畔。（○本集四作劉中書。《詩紀》六十。又《類聚》二十七作和劉繪琵琶峽望積布磯詩。引漢、散、觀、亂四韻。草堂詩箋八戲韋詩注引亂一韻。）

【和蕭中庶直石頭詩】

　　九河亘積岨。三嵏郁旁眺。皇州總地德。回江款岩徼。井干赩蒼林。雲甍蔽層嶠。川霞旦上薄。山光晚餘照。翔集亂歸飛。虹霓紛引曜。君子奉神略。瞰迥憑重峭。彈冠已籍甚。升車益英妙。功存漢冊書。榮並周庭燎。汲疾移偃息。董園倚談笑。麾旆一悠悠。謙姿光且劭。燕嘉多暇日。興文起淵調。曰余廁鱗羽。滅影從漁釣。澤渥資投分。逢迎典待詔。詠沼邈含毫。專城空坐嘯。徒慚皇鑒揆。終延曲士誚。方追隱淪訣。偶解金丹要。若偶巫咸招。帝閽良可叫。（○本集四。《詩紀》六十。）

【和王長史卧病詩】

　　崥岫款崇崖。派別朝洪河。兔園文雅盛。章台冠蓋多。淵襟眷睿岳。燮贊動甿歌。顧影慚騑服。載筆旅江沱。縞衣分可獻。琴言曖已和。青皋向還色。春潤視生波。岩垂變好鳥。松上改陳蘿。日與歲眇邈。歸恨積蹉跎。願緝吳山杜。寧袂楚池荷。清風豈孤劭。功遂懷曾阿。勿葯良有暢。荏苒芳未過。幸留清尊味。言借故田莎。（○本集四。《詩紀》六十。）

【和江丞北戍琅邪城詩】

　　春城麗白日。阿閣跨層樓。蒼江忽渺渺。驅馬復悠悠。京洛多塵霧。淮濟未安流。豈不思撫劍。惜哉無輕舟。夫君良自勉。歲暮勿淹留。（○本集四。《文選》補遺三十六。廣《文選》十。《詩紀》六十。）

【和沈祭酒行園詩】

　　清淮左長薄。荒徑隱高蓬。回潮旦夕上。寒渠左右通。霜畦紛綺錯。秋町郁蒙茸。環梨縣已紫。珠榴折且紅。君有棲心地。伊我歡既同。何用甘泉側。玉樹望青蔥。（○本集四。《詩紀》六十。）

【奉和隨王殿下詩十六首】

　　高秋夜方靜。神居肅且深。閑階途廣露。涼宇澄月陰。嬋娟影池竹。疏蕪散風林。淵情協爽節。詠言興德音。暗道空已積。干直愧蓬心。（○本集五。《詩紀》六十一。）

　　星回夜未艾。洞房凝遠情。雲陰滿池榭。中月懸高城。喬木含風霧。行雁飛且鳴。平台盛文雅。西園富群英。芳慶良永矣。君王嗣德聲。眷此伊洛詠。載懷汾水情。顧已非麗則。恭惠奉仁明。觀淄詠已失。憮然愧簪纓。（○本集五。廣《文選》十。《詩紀》六十一。）

　　神心遺魏闕。中想顧汾陽。肅景懷辰豫。捐玦翦山糃。時惟清夏始。雲景曖含芳。月陰洞野色。日華麗池光。草合亭皋遠。霞生川路長。端坐聞鶴引。靜瑟愴復傷。懷哉泉石思。歌詠郁瓊相。春塘多迭駕。言從伊與商。袞職眷英覽。獨善伊何忘。願輟東都遠。弘道侍雲梁。（○同上）

　　睿心重離析。歧路清江隈。四面寒飆舉。千里白雲來。川長別管思。地迥翻旗回。還顧昭陽闕。超遠章華台。置酒巫山日。為君停玉杯。（○本集五。《詩紀》六十一。）

　　桂樓飛絕限。超遠向江歧。輕雲霽廣甸。微風散清漪。連連絕雁舉。渺渺青煙移。嚴城亂芸草。霜塘凋素枝。氣爽深遙矚。豫永聊停曦。即已終可悅。盈尊且若斯。（○同上）

　　念深沖照廣。業闡清化玄。端儀穆金殿。敷教藻瓊筵。船湛輕帷藹。磬轉芳風旋。卷轡棲道樹。方津棹法舷。歸興憑大造。昭途良易筌。（○同上）

　　玄冬寂修夜。天圍靜且開。亭皋霜氣愴。松宇清風來。高琴時以思。幽人多感懷。幸藉汾陽想。嶺首正徘徊。（○同上）

　　愴愴緒風興。祁祁族雲布。嚴氣集高軒。稠陰結寒樹。日月謬論思。朝夕承清豫。徒籍小山文。空揖章台賦。（○同上）

　　肅景游清都。修簪侍蘭室。累榭疏遠風。廣庭麗朝日。穆穆神儀靜。暗暗道言密。一餐系靈表。無吝科年曆。（○同上）

　　清房洞已靜。閑風伊夜來。雲生樹陰遠。軒廣月容開。宴私移燭飲。游賞藉琴台。風猷冠淄鄴。衽為愧唐枚。（本集作材。○同上）

　　方池含積水。明月流皎鏡。規荷承日泫。飄鱗與風泳。上善葉淵心。止川測動性。幸是方春來。側噗游濠盛。（○同上）

　　浮雲西北起。飛來下高堂。合散輕帷表。飄舞桂台陽。遙階收委羽。平地如夜光。眷言金玉照。顧慚蘭蕙芳。（○同上）

　　炎光缺風雅。宗霸拯時淪。龍德待雲霧。令圖方再晨。歲遠荒城思。霜華宿草陳。英威遽如是。徘徊歧路人。（○同上）

　　分悲玉瑟斷。別緒金樽傾。風入芳帷散。缸華蘭殿明。想折中園草。共知千里情。行雲故鄉色。贈此一離聲。（○同上）

　　年華豫已滌。夜艾賞方融。新萍時合水。弱草未勝風。閨幽瑟易響。迥回月難中。春物廣餘照。蘭萱佩未窮。（○同上）

　　連漪映餘雪。嚴城限深霧。清寒起洞門。東風急池樹。神居望已肅。徘徊舉沖趣。棲歸如遲詠。丘山不可屢。（○同上）

【和紀參軍服散得益詩】

　　金液稱九轉。西山歌五色。練質乃排雲。濯景終不測。雲英亦可餌。且駐羲和力。能令長卿卧。暫故遇真識。（○本集四。《詩紀》六十一。）

【和王中丞聞琴詩】

　　涼風吹月露。圓景動清陰。蕙風入懷抱。聞君此夜琴。蕭瑟滿林聽。輕鳴響澗音。無為澹容與。蹉跎江海心。（○本集四。《文選》補遺三十六。《詩紀》六十一。）

【贈王主簿詩二首】

　　日落窗中坐。紅妝好顏色。舞衣襞未縫。流黃復不織。蜻蛉草際飛。游蜂花上食。一遇長相思。願寄連翩翼。（○本集四。玉台新詠四。《詩紀》六十一。）

　　清吹要碧玉。調弦命綠珠。輕歌急綺帶。含笑解羅襦。餘曲詎幾許。高駕且踟躕。徘徊韶景暮。惟有洛場面隅。（○同上）

【和別沈右率諸君詩】〖《詩紀》作和沈右率諸君餞謝文學。〗

　　春夜別清樽。江潭復為客。嘆息東流水。如何故鄉陌。重樹日芬蒀。芳洲轉如積。望望荊台下。歸夢相思夕。（○本集四。古文苑四署謝文學。編在沈約等餞謝文學離夜各詩后。廣《文選》十作和沈右率諸君餞謝文學。《詩紀》六十一。○逯案。古文苑謝文學指謝朓。朓之和沈右率等相別詩不當題作和沈右率諸君餞謝文學。廣《文選》、《詩紀》並非是。今改從本集。）

【離夜詩】

　　玉繩隱高樹。斜漢耿層台。離堂華燭盡。別幌清琴哀。翻潮尚知恨。客思眇難裁。山川不可盡。況乃故人杯。（○本集四。《類聚》二十九作入離夜詩。《詩紀》六十一。又草堂詩箋二十五舍弟詩注引杯一韻。）

【將發石頭上烽火樓詩】

　　徘徊戀京邑。躑躅躧曾阿。陵高遲關近。眺迴風雲多。荊吳阻山岫。江海含瀾波。歸飛無羽翼。其如離別何。（○本集三。《類聚》二十九。《詩紀》六十一。）

【望三湖詩】

　　積水照赬霞。高台望歸翼。平原周遠近。連汀見紆直。葳蕤向春秀。芸黃共秋色。薄暮傷哉人。嬋媛復何極。（○本集三。《詩紀》六十一。）

【送江水曹還遠館詩】

　　高館臨荒途。清川帶長陌。上有流思人。懷舊望歸客。塘邊草雜紅。樹際花猶白。日暮有重城。何由盡離席。（○本集四。《詩紀》六十一。）

【送江兵曹檀主簿朱孝廉還上國詩】

　　方舟泛春渚。攜手趨上京。安知慕歸客。詎憶山中情。香風蕊上發。好鳥葉間鳴。揮袂送君已。獨此夜琴聲。（○本集三。《詩紀》六十一。）

【臨溪送別詩】

　　悵望南浦時。徙倚北梁步。葉上涼風初。日隱輕霞暮。荒城回易陰。秋溪廣難渡。沫泣豈徒然。君子行多露。（○本集三。《文選》補遺三十六。廣《文選》八。《詩紀》六十一。）

【后齊回望詩】

　　高軒瞰四野。臨牖眺襟帶。望山白雲里。望水平原外。夏木轉成帷。秋荷漸如蓋。恐洛常眷然。搖心似懸旆。（○本集三。《詩紀》六十一。）

【與江水曹至干濱戲詩】〖《詩紀》雲。玉台雲、別江水曹。〗

　　山中上芳月。故人清樽賞。遠山翠百重。迴流映千丈。花枝聚如雪。蕪絲散猶網。別後能相思。何嗟異封壤。（○本集三。《類聚》二十九。《詩紀》六十一。）

【祀敬亭山廟詩】

　　翦削兼太華。崢嶸跨玄圃。貝闕眡阿宮。薜帷陰網戶。參差時未來。徘徊望灃浦。椒糈若馨香。無絕傳終古。（本集三。《詩紀》六十一。）

【出下館詩】

　　麥候始清和。涼雨銷炎燠。紅蓮搖弱荇。丹藤繞新竹。物色盈懷抱。方駕娛耳目。零落既難留。何用存華屋。（○本集四。《詩紀》六十一。又《初學記》三作夏日詩。引燠、竹二韻。）

【落日同何儀曹煦詩】

　　參差復殿影。氛氳綺羅雜。風入天淵池。芰荷搖複合。遠聽雀聲聚。回望樹陰沓。一賞桂尊前。寧傷蓬鬢颯。（○本集四。《詩紀》六十一。）

【夜聽妓詩二首】

　　瓊閨釧響聞。瑤席芳塵滿。要取洛陽人。共命江南管。情多舞態遲。意傾歌弄緩。知君密見親。寸心傳玉碗。（玉台作鋺。○本集三。玉台新詠四。《詩紀》六十一。）

　　上客光四座。佳麗直千金。掛釵報纓絕。墮珥答琴心。蛾眉已共笑。清香復入襟。歡樂夜方靜。翠帳垂沈沈。（○同上）

【詠薔薇詩】

　　低枝詎勝葉。輕香幸自通。發萼初攢紫。餘采尚霏紅。新花對白日。故蕊逐行風。參差不俱曜。誰肯盻薇叢。（○本集五。《詩紀》六十一。）

【詠蒲詩】

　　離離水上蒲。結水散為珠。間廁秋菡萏。出入春鳧雛。初萌實雕俎。暮蕊雜椒塗。所悲塘上曲。遂鑠黃金軀。（○本集五。《詩紀》六十一。）

【詠兔絲詩】

　　輕絲既難理。細縷竟無織。爛熳已萬條。連綿復一色。安根不可知。縈心終不測。所貴能卷舒。伊用蓬生直。（○本集五。《詩紀》六十一。）

【游東堂詠桐詩】

　　孤桐北窗外。高枝百尺餘。葉生既婀娜。葉落更扶疏。無華復無實。何以贈離居。裁為珪與瑞。足可命參墟。（○本集五。《類聚》八十八。《初學記》二十八。《詩紀》六十一。）

【雜詠三首】〖本集作同詠座上所見一物。〗

【鏡台】

　　玲瓏類丹檻。苕亭似玄闕。對鳳懸清冰。垂龍掛明月。照粉拂紅妝。插花理雲發。玉顏徒自見。常畏君情歇。（○本集五作詠鏡台。玉台新詠四。《初學記》二十五作詠鏡台詩。《御覽》七百十七。《詩紀》六十一。）

【燈】

　　發翠斜溪里。蓄寶宕山峰。抽莖類仙掌。銜光似燭龍。飛蛾再三繞。輕花四五重。孤對相思夕。空照舞衣縫。（○本集五作詠燈。玉台新詠四。《類聚》八十作詠燈詩。《初學記》二十五作詠燈詩。萬花谷續八作謝朓詩。《詩紀》六十一。）

【燭】

　　杏梁賓未散。桂宮明欲沈。曖色輕幃里。低光照寶琴。徘徊雲髻影。的爍綺疏金。恨君秋月夜。遺我洞房陰。（○本集五作詠燭。玉台新詠四。《類聚》八十作詠燭詩。《詩紀》六十一。）

【同詠樂器】〖《詩紀》雲。王融詠琵琶。沈約詠篪。各見本集。〗

【琴】

　　洞庭風雨干。龍門生死枝。雕刻紛布濩。沖響郁清危。春風搖蕙草。秋月滿華池。是時操別鶴。淫淫客淚垂。（○本集五。《初學記》十五作詠琴詩。萬花谷后三十二作謝朓詩。《詩紀》六十一。）

【同詠坐上玩器】〖《詩紀》雲。沈約詠竹檳榔盤。見本集。〗

【烏皮隱几】

　　蟠木生附枝。刻削豈無施。取則龍文鼎。三趾獻光儀。勿言素韋潔。白沙尚推移。曲躬奉微用。聊承終宴疲。（○本集五。《詩紀》六十一。又草堂詩箋二十六寄劉詩注引儀、移、疲三韻。）

【同詠坐上所見一物】〖柳惲詠同。王融詠幔。虞炎詠簾。各見本集。〗

【席】

　　本生潮汐池。洲蔽杜若。幽渚奪江蘺。遇君時採擷。玉座奉金卮。但願羅衣拂。無使素塵彌。（○本集五。玉台新詠四。《類聚》六十九。《初學記》二十五作謝朓詩。萬花谷續七作詠席。《詩紀》六十一。）

【詠竹火籠】

　　庭雪亂如花。井冰粲成玉。因炎入貂袖。懷溫奉芳褥。體密用宜通。文邪性非曲。本自江南墟。娟修且綠。暫承君玉指。請謝陽春旭。（○本集五。《詩紀》六十一。又《類聚》七十引玉、蓐、曲、旭四韻。《御覽》七百十一引玉、蓐、曲三韻。）

【詠鸂鶒】

　　蕙草含初芳。瑤池曖晚色。得廁鴻鸞影。晞光弄羽翼。（○本集五。《類聚》九十二。《詩紀》六十一。）

【至尋陽詩】

　　過客無留軫。馳暉有奔箭。（○《文選》二十六暫使下都夜發新林至京邑詩注。）

【詩】

　　夜條風淅淅。晚葉露凄凄。（○合璧事類別集五十四。）

【聯句詩】

【陽雪連句遙贈和】

　　積雪皓陰池。北風鳴細枝。九逵密如綉。何異遠別離。風庭舞流霰。冰沼結文澌。飲春雖以燠。欽賢紛若馳。珠霙條間響。玉溜檐下垂。杯酒不相接。寸心良共知。飛雲亂無緒。結冰明曲池。雖乖促席燕。白首信勿虧。飄素瑩檐溜。岩結噎通岐。樽罍如未浣。況乃限音儀。原隰望徙倚。松筠竟不移。隱憂恧萱樹。忘懷詩山卮。初昕逸翮舉。日昃駑馬疲。幽山有桂樹。歲暮方參差。（沈右率約○本集五。《詩紀》六十一。又古文苑四作謝文學朓。引澌、垂二韻。作江秀才革。引垂、知二韻。）

【還塗臨渚】

　　綠水纈清波。青山綉芳質。落景皎晚陰。殘花綺餘日。白沙澹無際。青山眇如一。傷此物運移。惆悵望還律。白水田外明。孤嶺松上出。即趣佳可淹。淹留非下秩。（府君遙和○本集五。《詩紀》六十一。）

【紀功曹中園】

　　蘭亭仰遠風。芳林接雲崿。傾葉順清飆。修莖佇高鶴。連綿夕雲歸。晻曖日將落。寸陰不可留。蘭墀豈停酌。丹纓猶照樹。綠筠方解籜。永志能兩忘。即賞謝丘壑。（府君○本集五。《詩紀》六十一。）

【間坐】

　　雨洗花葉鮮。泉漫芳塘溢。借此間賦詩。聊用盪羈疾。霢霂微雨散。葳蕤蕙草密。預藉芳筵賞。沾生信昭悉。紫葵窗外舒。青荷池上出。既闔潁川扉。且卧淮南秩。流風盪晚陰。行雲掩朝日。念此蘭蕙客。徒有芳菲質。（何從事○本集五。《詩紀》六十一。）

【侍筵西堂落日望鄉】

　　沈病已綿緒。負官別鄉憂。高城凄夕吹。時見國煙浮。漠漠輕雲晚。颯颯高樹秋。鄉山不可望。蘭卮且獻酬。旻高識氣迥。泉渟知潦收。幸遇慶筵渥。方且沐恩猷。芸黃先露早。騷瑟驚暮秋。舊城望已肅。況乃客悠悠。（何從事。○本集五。《詩紀》六十一。）

【往敬亭路中】

　　山中工杜綠。江南蓮葉紫。芳年不共游。淹留空若是。綠水豐漣漪。青山多綉綺。新條日向抽。落花紛已委。弱葼既青翠。輕莎方靃靡。鷖鴟沒而游。麇騰復倚。春岸望沈沈。清流見瀰瀰。幸藉人外游。盤桓水能徙。騖枻把瓊芳。隨山訪靈詭。榮楯每嶙峋。林堂多碕礒。（府君○本集五。《詩紀》六十一。）

【祀敬亭山春雨】

　　水府眾靈出。石室寶圖開。白雲帝鄉下。行雨巫山來。歌風贊靈德。舞蹈起輕埃。高軒乍留吹。玄羽或徘徊。福降群仙下。識逸百神該。青鳥飛層隙。赤鯉泳瀾隈。（齊舉郎○本集五。《詩紀》六十一。）

齊詩卷五

　　虞炎

　　〈炎。會稽人。初為博士。累遷散騎侍郎、驍騎將軍。有集七卷。〉

【玉階怨】



　　紫藤拂花樹。黃鳥度青枝。思君一嘆息。苦淚應言垂。（○玉台新詠四。《樂府詩集》四十三。《詩紀》六十二。）

【餞謝文學離夜詩】

　　差池燕始飛。冪歷草初輝。離人悵東顧。遊子愴西歸。清潮已駕渚。溽露復沾衣。一乖當春聚。方掩故園扉。（○謝宣城詩集四作虞別駕餞謝文學。古文苑四作虞駕部餞謝文學離夜。《詩紀》六十二。）

【詠簾詩】

　　青軒明月詩。紫殿秋風日。朣朧引光輝。晻曖映容質。清露依檐垂。蛸絲當戶密。褰開誰共臨。掩晦得如失。（○謝宣城詩集五。《初學記》二十五。萬花谷續六。《詩紀》六十二。）

【奉和竟陵王經劉巘墓下詩】

　　下帷聞昔儒。窺園信且逸。聚學叢煙郊。棲遁事環蓽。戢景謝歸年。稅駕空悠日。庭露已沾衣。松門向蕭瑟。憫憫神念周。依依惠言密。（○謝宣城詩集四。《詩紀》六十二。）

　　王思遠

　　〈思遠。小字阿戎。琅邪臨沂人。仕至吏部郎。改授司徒左長史。永元二年。遷度支尚書。未拜卒。〉

【皇太子釋尊詩】〖殘缺〗

　　龍圖升曜。龜籍流芳。俗資儒從。化以學昌。葳蕤四代。昭晰三王。揮發性靈。財成教方。

　　時陂樂淪。風凋禮失。縫掖不衣。章句豈術。蘊金孰砥。懷玉焉器。養正者睿。敷文惟懿。

　　帝則昭天。皇圖軼古。乃聖乃神。重規疊矩。霞構兩庠。星陳二序。橫經若林。負書被宇。

　　國緒克隆。儲暉允鏡。玉粹蕭芬。體元居正。溫文自躬。敦悅以性。崇道讓齒。業大德盛。

　　高殿既筵。遠言既宣。窮理盡奧。闡幾洞玄。降情肅{敝巾}。盥聖薦賢。（○文館詞林百六十。）

　　王寂

　　〈寂。字子玄。琅邪臨沂人。僧虔子。位秘書郎。卒年二十一。有集五卷。〉

【第五兄揖到太傅竟陵王屬奉詩】〖五章〗

　　蘭馥春林。松貞秋坂。匪霜匪風。寧高寧遠。玉華彼川。琛先茲巘。至德綢繆。嘉英繾綣。

　　西周擇才。東京得士。明明大齊。顯允君子。芳華早照。徽聲夙美。如彼招搖。不功而歭。

　　天遙遠漢。日華月麗。彥無沉隱。賢豈幽滯。如蘭斯芬。如花斯蒂。臣實有恭。皇亦有憓。

　　周旦綿邈。漢光遙緬。左右匡弼。朝夕台鉉。嘉王副茲。聲邁前典。誰奉神軒。匪德無踐。

　　寒林泛月。霜峰淡煙。濁樽湛澹。清調連綿。顧尋出處。中襟閔然。曷為贊仰。敢獻微篇。（○文館詞林百五十二。）

　　阮彥

【皇太子釋奠會詩】〖八章〗

　　惟帝御宇。惟聖裁荃。雲官眇載。鳳紀遐傳。于皇作后。纘武乘天。地契斯彰。震符乃宣。

　　五帝繼作。三王代新。教藹隆周。軌滅荒秦。興之用博。替之斯堙。敬業貽訓。務于成均。

　　蘊寶聿攄。藏信咸澈。璧日文曜。珠星瀉晰。大開泮渚。爰構庠藝。越岫重梯。憑波累枻。

　　兼明翌政。麗景承霄。玉振方辰。金聲夙標。德暎姬儲。芳騰夏朝。四輔陶輝。三善伊昭。

　　睿機欽典。式夤昧旦。永言念茲。舊章載煥。習習胥斅。濟濟師贊。告釁舍弊。肅奠循裸。

　　玉動璇軒。鑾回璧戺。適序親薦。登堂降齒。槐保鏘儀。揆傅觀止。物悟大哉。神稱至矣。

　　獻禮卒虔。分除起宴。庭旅賓筵。階陳肆縣。笙鏞登越。干戚浮絢。明聳八音。幽馳九變。

　　慶逾居雒。驤疑在鎬。百靈具祗。萬紘同造。粵以空微。預均風草。取濫槐纓。無聞輿阜。（○文館詞林百六十。）

　　王僧令

【皇太子釋奠會詩】〖六章〗

　　伊昔上德。體極凝貞。敷文翊典。濟美基平。三墳爰暢。六順斯明。玄風流采。邈代飛馨。

　　洪機瀉御。禎符景歷。纘承聖輝。盈圖蘊冊。化協無疆。皇猷匪隔。海裔覃仁。沙方浹澤。

　　帝圖遠泰。震儲克融。識超玄覽。志邁謙沖。弘仁博藝。禮讓兼崇。傾衢舞。溢路歌風。

　　詢謀有徽。克晨嘉奠。禮光瑤俎。樂泛軒縣。饗畢祉流。回神曲燕。慶溢歡悰。情稠恩遍。

　　肅令警辰。禎徽曜節。慶晷逶迤。祥雲炤。瑤旆煙回。金聲霄撤。浹宇懷昌。含生載悅。

　　衝心幽被。獎逯無偏。棲質瓊伍。儷服華筵。微蓱托海。毳羽浮天。方陶姬化。永沐姚年。（○文館詞林百六十。）

　　袁浮丘

【皇太子釋奠詩】〖七章〗

　　三象既區。八文斯載。靡人誰牧。匪后焉載。參差王列。迴環紀代。數含興毀。理彰彪晦。

　　我皇廣運。實惟靈德。于昭儲嗣。徽光萬國。曾是知微。降情敦克。陳經憲古。正訛辯感。

　　岩岩崇殿。藹藹重筵。韶儀淳睟。遠旨清宣。剖斥穿雜。總括凝泉。沖識知歸。蒙薄攸遷。

　　司業克終。告成奠旅。簡習容章。筮辰獻舉。肅茲戒禁。潔此牲俎。搖金蓋鳳。自宮徂序。

　　有觀惟禮。亦既具來。儒巾雲列。朝紱星陪。式是保訓。允兼明台。比萼唐衛。燁燁光埃。

　　冬緒御朔。氣爽煙輝。彯霞旦卷。凝霜晚晞。張縣瞀目。鏗鏘動幾。翻舞屢還。絕音忘歸。

　　語遠河清。記閟辰遲。薗朝游夕。浮年偶時。爵賀峻檐。蟈鳴曠坻。俯蹈盛典。仰震庸辭。（○文館詞林百六十。）

　　陸慧曉

　　〈慧曉。字叔明。吳郡吳人。高帝輔政。除尚書殿中郎。尋引為東閣祭酒。歷會稽郡丞、江夏內史、行郢州事。遷吏部郎、五兵尚書、南兗州刺史。永元二年卒。年六十二。〉

【游仙詩】

　　旌翻玉華晦。神轉雲光移。襲舄黃山下。投佩朱路歧。（○《類聚》七十八。《詩紀》六十二。）

　　陸厥

　　〈厥。字韓卿。慧曉仲孫。州舉秀才。少傅主簿。遷行參軍。永元元年卒。年二十八。有集十捲。〉

【蒲坂行】

　　江南風已春。河間柳已把。雁反無南書。寸心何由寫。流泊祁連山。飄颻高闕下。（○《樂府詩集》四十。《詩紀》六十二。）

【齊歌行】

　　黃金徒滿籝。不如守章句。雪宮紛多士。稷下岌成復。同載雙連珠。合席懸河注。垂帷五行下。操筆百金賦。華屋大車方。高門四馬驅。玄豹空不食。南山隱雲霧。（○《樂府詩集》六十四。《詩紀》六十二。）

【南郡歌】

　　江南可採蓮。蓮生荷已大。旅雁向南飛。浮雲復如蓋。望美積風露。疏麻成襟帶。雙珠惑漢皋。蛾眉迷下蔡。玉齒徒粲然。誰與啟含貝。（○《樂府詩集》七十二。《詩紀》六十二。）

【邯鄲行】

　　趙女擫鳴琴。邯鄲紛躧步。長袖曳三街。兼金輕一顧。有美獨臨風。佳人在遐路。相思欲褰衽。叢台日已暮。（○《樂府詩集》七十六。《詩紀》六十二。）

【左馮翊歌】

　　上林潏紫泉。離宮赫千戶。飛鳴亂鳧雁。參差雜蘭杜。比翼獨未群。連葉誰為伍。一物或難致。無雲泣易睹。（《樂府詩集》八十四。《詩紀》六十二。）

【京兆歌】

　　兔園夾池水。修竹復檀欒。不如黃山苑。儲胥與露寒。邐迤傍無界。岑崟郁上干。上干入翠微。下趾連長薄。芳露浸紫莖。秋風搖素萼。雁起宵未央。雲間月將落。照梁桂兮影徘徊。承露盤兮光照灼。壽陵之街走狐兔。金卮玉碗會銷鑠。願奉蒲萄花。為君實羽爵。（○《樂府詩集》八十四。《詩紀》六十二。）

【李夫人及貴人歌】

　　屬車桂席塵。豹尾香煙滅。彤殿向蘼蕪。青蒲復萎絕。坐萎絕。對蘼蕪。臨丹階。泣椒塗。寡鶴羈雌飛且止。雕梁翠壁網蜘蛛。洞房明月夜。對此淚如珠。（○玉台新詠九。《類聚》四十三。《樂府詩集》八十四。《詩紀》六十二。）

【中山王孺子妾歌二首】

　　未央才人。中山孺子。一笑傾城。一顧傾市。傾城不自美。傾市復為容。願把陵陽袖。披雲望九重。（○《樂府詩集》八十四。《詩紀》六十二。）

　　如姬寢卧內。班姬坐同車。洪波陪飲帳。林光宴秦餘。歲暮寒飆及。秋水落芙蕖。子瑕矯后駕。安陵泣前魚。賤妾終已矣。君子定焉如。（○《文選》二十六。玉台新詠四。《樂府詩集》八十四。《詩紀》六十二。）

【臨江王節士歌】

　　木葉下。江波連。秋月照浦雲歇山。秋思不可裁。復帶秋風來。秋風來已寒。白露驚羅紈。節士慷慨發沖冠。彎弓掛若木。長劍竦雲端。（○《樂府詩集》八十四。海錄碎事十九。《詩紀》六十二。又草堂詩箋八魏將軍歌注引冠、端二韻。）

【奉答內兄希叔詩】〖五章〗

　　嘉惠承帝子。躧履奉王孫。屬叨金馬署。又點銅龍門。出入平津邸。一見孟嘗尊。歸來翳桑柘。朝夕異涼溫。

　　徂落固雲是。寂蔑終如斯。杜門清三逕。坐檻臨曲池。鳧鵠嘯儔侶。荷芰如參差。雖無田田葉。及爾泛漣漪。

　　春華與秋實。庶子及家臣。王門所以貴。自古多俊民。離宮收杞梓。華屋富徐陳。平旦上林苑。日入伊水濱。

　　書記既翩翩。賦歌能妙絕。相如恧溫麗。子雲慚筆札。駿足思長陂。此車畏危轍。愧茲山陽燕。空此河陽別。

　　平原十日飲。中散千里游。渤海方淫滯。宜城誰獻酬。屏居南山下。臨此歲方秋。惜哉時不與。日暮無輕舟。（○《文選》三十六。《詩紀》六十二。又《類聚》三十一作奉答內兄顧希叔詩。引第五章。）

　　劉繪

　　〈繪。字士章。彭城人。初為齊高帝行參軍。歷位中書郎。竟陵王開西邸。繪為後進領袖。梁武帝蕭衍起兵。朝廷以繪持節督四州軍事。東昏殞。城內遣繪及范雲送首詣梁王。轉大司馬從事中郎。中興二年卒。年四十五。有集十捲。〉

【同沈右率諸公賦鼓吹曲二首】

【巫山高】

　　高唐與巫山。參差郁相望。灼爍在雲間。氛氳出霞上。散雨收夕台。行雲卷晨障。出沒不易期。嬋娟以悵惆。（○謝宣城詩集二。文苑英華二百一。《樂府詩集》十七。《詩紀》六十二。）

【有所思】

　　別離安可再。而我更重之。佳人不相見。明月空在帷。共銜滿堂酌。獨斂向隅眉。中心亂如雪。寧知有所思。（○謝宣城詩集二。《類聚》四十一作有所思行。文苑英華二百二。《樂府詩集》十七。《文選》補遺三十四。廣《文選》十四。《詩紀》六十二。）

【餞謝文學離夜詩】

　　汀洲千里芳。朝雲萬里色。悠然在天隅。之子去安極。春潭無與窺。秋台誰共陟。不見一佳人。徒望西飛翼。（○謝宣城詩集四作餞謝文學。古文苑四。《文選》補遺三十四。《詩紀》六十二。）

【入琵琶峽望積布磯呈玄暉詩】

　　江山信多美。此地最為神。以茲峰石麗。重在芳樹春。照爛虹霓雜。交錯錦繡陳。差池若燕羽。崱屶似龍鱗。卻瞻了非向。前觀已復新。翠微上虧景。青莎下拂津。巉嚴如刻削。可望不可親。昔途首遐路。未獲究清塵。誓將返初服。歲暮請為鄰。（○謝宣城詩集四作入琵琶峽望積布磯。《詩紀》六十二。又《類聚》二十七作入琵琶峽望積布磯詩。引神、春、神、新、津五韻。）

【詠博山香爐詩】

　　參差郁佳麗。合沓紛可憐。蔽虧千種樹。出沒萬重山。上鏤秦王子。駕鶴乘紫煙。下刻蟠龍勢。矯首半銜蓮。旁為伊水麗。芝蓋出岩間。復有漢游女。拾羽弄餘妍。榮色何雜揉。縟綉更相鮮。麇麚或騰倚。林薄杳芊{艹眠}。掩華終不發。含薰未肯然。風生玉階樹。露湛曲池蓮。寒蟲悲夜室。秋雲沒曉天。（○《初學記》二十五。《詩紀》六十二。又《類聚》七十所引缺憐一韻。）

【詠萍詩】

　　可憐池內萍。葐蒀紫復青。巧隨浪開合。能逐水低平。微根無所綴。細葉詎須莖。漂泊終難測。留連如有情。（○《初學記》二十七。文苑英華三百二十七作吳均。注云。一作南齊劉繪。《詩紀》六十二。）

【和池上梨花詩】〖和王融。〗

　　露庭晚翻積。風閨夜入多。縈藂似亂蝶。拂燭狀聯蛾。（○古文苑四作和王中書。《詩紀》六十二。）

【送別詩】

　　春滿方解籜。弱柳向低風。相思將安寄。悵望南飛鴻。（○《類聚》二十九。）

　　劉

　　〈。字士溫。繪弟。仕齊歷尚書吏部郎、義興太守。〉

【上湘度琵琶磯詩】

　　茲山挺異崿。孤起秀雲中。陵池激楚浪。紛糺絕宛風。煙峰晦如晝。寒水清若空。頡頏鷗舞白。流亂葉飛紅。（○《類聚》二十七。《詩紀》六十二。）

　　袁彖

　　〈彖。字偉才。陳郡人。仕齊。官至侍中。有集五卷。〉

【贈庾易詩】

　　〖南史曰：庾易。新野人。居江陵。志性恬靜。不交外物。齊臨川王映臨州。表薦之。餉麥百斛。易辭不受。以文義自樂。安西長史袁彖欽其風。贈詩一首。〗

　　白日清明。青雲遼亮。昔聞巢許。今睹台尚。（○南史庾《易傳》。《詩紀》六十二。）

【游仙詩】

　　羽客宴瑤宮。旌蓋乍舒設。王子洛浦來。湘娥洞庭發。長引逐清風。高歌送奔月。並馭排帝闥。連吹入天闕。萬古一方春。千霜豈二發。（○《類聚》七十八。《詩紀》六十二。）

【同前】

　　白日三重階。黃金九層路。采煙拂紫甍。芳風搖碧樹。（○《類聚》七十八。《詩紀》六十二。）

　　虞通之

　　〈通之。會稽餘姚人。官至步兵校尉。〉

【贈傅昭詩】

　　〖梁《書》曰：傅昭少有神情。宋廷尉虞願聞之。遣車迎昭。時願宗人通之在坐。併當世名流。通之贈昭《詩》曰：〗

　　英妙擅山東。才子傾洛陽。清塵誰能嗣。及爾遘遺芳。（○樑書傅昭傳。南史傅昭傳。《詩紀》六十二。）

齊詩卷六

　　顧{則心}

　　〈{則心}。揚州主簿。善易。{則心}一作則心。一作測。〉

【望廨前水竹詩】

　　〖《詩紀》雲。何遜集載此詩。題雲望廨前水竹答崔錄事。拾遺作顧則心。〗

　　蕭蕭叢竹映。澹澹平湖凈。葉倒漣漪文。水漾檀欒影。相思不會面。相望空延頸。遠天去浮雲。長墟鈄落景。幽痾與歲積。賞心隨事屏。鄉念一邅回。白髮生俄頃。（○何水部集二。選詩拾遺。《詩紀》六十二。）

　　鍾憲

　　〈憲。潁川長社人。齊正員外郎〉

【登群峰標望海詩】

　　〖《詩紀》雲。此詩見謝朓集。題雲和劉西曹望海。拾遺作鍾憲。〗

　　蒼波不可望。望極與天平。往往孤山暎。處處春雲生。差池遠雁沒。颯沓群鳧驚。囂塵及簿領。棄捨出重城。臨川徒可羡。結網庶時營。（○謝宣城詩集四。選詩拾遺。《詩紀》六十二。）

　　許瑤之

　　擬自君之出矣（《詩紀》雲。藝文作宋孝武帝。）

　　自君之出矣。金翠暗無精。思君如日月。迴環晝夜生。（○玉台新詠十。《詩紀》五十四。）

【詠柟榴枕詩】

　　〖《詩紀》雲。吳都賦。柟榴之木。注曰：柟榴。木之盤結者。材理堅邪可作器。然則柟榴即所謂木癭。榴字瘤字假借通用耳。故曰因病成妍也。〗

　　端木生河側。因病遂成妍。朝將雲髻別。夜與蛾眉連。（○玉台新詠十。《詩紀》五十四。）

【閨婦答鄰人詩】

　　昔如影與形。今如胡與越。不知行遠近。忘卻離年月。（○玉台新詠十。《詩紀》五十四。）

　　朱碩仙〈朱子尚附〉

【吳聲獨曲二首】

　　〖南齊時。朱碩仙善歌吳聲讀曲。武帝出遊鐘山。幸何美人墓。碩仙歌云云。帝神色不悅曰：小人不遜弄我。時朱子尚亦善歌。復為一曲云云。於是俱蒙厚齎。〗

【碩仙歌】

　　二憶所歡時。緣山破芿荏。山神感儂意。盤石銳鋒動。（○《樂府詩集》四十六。《詩紀》六十二。）

【子尚歌】

　　曖曖日欲冥。歡騎立踟躕。太陽猶尚可。且願停須臾。（○同上）

　　石道慧

【離合詩】

　　好仇華良夜。子歡我亦欣。昊穹出明月。一坐感良晨。（娛○《類聚》五十六。《詩紀》六十二。）

　　檀秀才〈逯案。以下七人詩原附謝朓集同題之下。〉

【陽春歌】

　　青春獻初歲。白日映雕梁。蘭萌猶自短。柳葉未能長。已見花紅髮。復聞花蕊香。乘紫試游衍。誰知心獨傷。（○謝宣城詩集二。文苑英華九十三。《樂府詩集》五十一。《詩紀》五十八。）

　　江朝請〈奐〉

【淥水曲】〖淥。謝集作綠。《詩紀》同。〗

　　塘上蒲欲齊。汀洲杜將歇。春心既易盪。春流豈難越。桂棹及晚風。菱江映初月。芳香若可贈。為君步羅襪。（○謝宣城詩集二。《樂府詩集》五十九。《詩紀》五十八。）

　　陶功曹〈失名〉

【采菱曲】

　　朝日映蘭澤。乘內入桂嶼。棹影已流倡。輕舟復容與。勿遽佳期移。方追明月侶。采采詎盈掬。還望空延佇。（○謝宣城詩集二。《詩紀》五十八。）

　　朱孝廉〈失名〉

【白雪曲】

　　凝雲沒霄漢。從風飛且散。聯翩下幽谷。徘徊依井干。既興楚客謠。亦動周王嘆。所恨輕寒早。不迨陽春旦。（○謝宣城詩集二。文苑英華三百三十一。《樂府詩集》五十七。《詩紀》五十八。）

　　王秀之

　　〈秀之。字伯奮。琅邪臨沂人。累遷都官尚書。出為隋王鎮西長史、吳興太守。〉

【卧疾敘意詩】

　　貞悔不少期。福極固難豫。疾葯雖一途。遂以千百慮。景仄念徂齡。帶緩每危曙。循躬既已茲。況復歲將暮。層冰日夜多。飛雲密如霧。歸鴻互斷絕。宿鳥莫能去。輟我丘中琴。良由一嗟故。隱淪跡有違。宰官功未樹。何用攬余情。恨恨此故路。豈言勞者歌。且曰幽人賦。（○謝宣城詩集四。《詩紀》六十。）

　　江孝嗣

【北戍琅邪城詩】

　　驅馬一連翩。日下情不息。芳樹似佳人。惆悵余何極。薄暮苦羈愁。終朝傷旅食。丈夫許人世。安得顧心臆。按劍勿復言。誰能耕與織。（○謝宣城詩集四。《文選》補遺三十六。廣《文選》十。《詩紀》六十。）

【離夜詩】

　　石泉行可照。蘭杜向含風。離歌上春日。芳思徒以空。情遽曉雲發。心在夕何終。幽琴一罷調。清醑復誰同。（○謝宣城詩集四。《詩紀》六十一。）

　　王常侍〈失名〉

【離夜詩】

　　月沒高樓曉。雲起扶桑時。燭筵曖無色。行住閔相悲。當軒已凝念。況乃清江湄。懷人忽千里。誰緩鬢徂絲。（○謝宣城詩集四。《詩紀》六十一。）

　　王晏

　　〈晏。字休默。一字士彥。琅邪臨沂人。宋大明末。歷建安國常侍、員外郎、征北參軍、鎮西記室諮議。齊受禪。轉太子中庶子。歷步兵校尉、侍中、僕射尚書令、太傅、建武四年。坐罪誅。〉

【和徐孝嗣詩】

　　槐序候方調。（○南史王晏傳。）

　　韓蘭英

　　〈蘭英始為後宮司儀。後為博士。〉

【為顏氏賦詩】

　　〖金樓子曰：齊郁林王時。有顏氏女。夫嗜酒。父母奪之。入宮為列職。帝以春夜命後宮司儀顏氏賦曰雲。帝乃還之。〗

　　絲竹猶在御。愁人獨向隅。棄置將已矣。誰憐微薄驅。（○金樓子一。）

　　釋寶月

【估客樂】〖二曲〗

　　〖齊武帝布衣時。嘗游樊鄧。登祚以後。追憶往事。作估客樂。使寶月奏之管弦。月又上此二曲。凡四章。〗

　　郎作十里行。儂作九里送。拔儂頭上釵。與郎資路用。（○《樂府詩集》四十八。《詩紀》六十二。）

　　有信數寄書。無信心相憶。莫作瓶落井。一去無消息。（○同上）

【同前】

　　大艑珂峨頭。何處發揚州。借問艑上郎。見儂所歡不。（○《樂府詩集》四十八。《詩紀》六十二。）

　　初發揚州時。船出平津泊。五兩如竹林。何處相尋博。（○同上）

【行路難】

　　君不見孤雁關外發。酸嘶度揚越。空城客子心腸斷。幽閨思婦氣欲絕。凝霜夜下拂羅衣。浮雲中斷開明月。夜夜遙遙徒相思。年年望望情不歇。寄我匣中青銅鏡。倩人為君除白髮。行路難。行路難。夜聞南城漢使度。使我流淚憶長安。（○玉台新詠九。文苑英華二百。《樂府詩集》七十。《詩紀》六十二。○逯案。詩品謂此歌乃柴廓作。月竊為己有。）

【雜歌謠辭】

【蘇小小歌】〖一曰錢塘蘇小小歌。〗

　　〖樂府廣題曰：蘇小小。錢塘名倡也。蓋南齊時人。西陵在錢塘江之西。歌雲西陵松柏下。是也。〗

　　妾乘油壁車。郎騎青驄馬。何處結同心。西陵松柏下。（○玉台新詠十。《樂府詩集》八十五。《詩紀》六十三。）

【永明初歌】

　　〖《齊書》五行志曰：永明初。百姓歌曰云云。后句間雲陶郎來。白者金色。馬者兵事。三年。妖賊唐宇之起。言唐來勞也。〗

　　白馬向城啼。欲得城邊草。（○南《齊書》五行志。《詩紀》六十三。）

【百姓為東昏侯歌】

　　〖南史曰：東昏侯又以閱武堂芳樂苑。窮奇極麗。當暑種樹。大樹合抱。亦皆移掘。插葉系華。取玩俄頃。又于苑中立店肆。模大市。日游市中。離所寶物與宮人閹豎共為裨販。以潘妃為市令。自為市吏錄事。叉開渠立埭。躬自引船。埭上設店。坐而屠肉。於時百姓歌雲。〗

　　閱武堂。種楊柳。至尊屠肉。藩妃酤酒。（○南史齊廢帝東昏侯紀。六朝事跡編類上。）

【沈麟士引童謠】

　　〖沈氏述祖德碑曰：沈莫盛于吳興。始吾祖戎建大勛。辭顯職。繇江北避地居吳之餘不鄉。其卒也永平元年。葬鄉之金鰲山。時有金鵝。三鳴而去。童謠曰云云。遂更名其山曰金鵝。〗

　　金鵝鳴。沈氏興。代代出公卿。（○湖錄金石考四。）

【張敬兒自為歌謠】

　　〖南史曰：張敬兒性好卜術。信夢尤甚。又使于鄉里為謠言。使小兒輩歌曰云云。敬兒家在冠軍。宅前有地名赤谷。始其母於田中卧。夢犬子有角舐之。已而有娠而生敬兒。故初名狗兒。又生一子。因狗兒之名。複名豬兒。宋明帝嫌狗兒名鄙。改為敬兒。故豬兒亦改名恭兒。〗

　　天子在何處。宅在赤谷口。天子是阿誰。非豬如是狗。（○南史張敬兒傳。）

【永明中虜中童謠】

　　〖南《齊書》曰：永明中。虜中童謠云云。尋而京師人家忽生火。赤于常火。熱小微。貴賤爭取以治病。敕禁之。不能斷。後梁以火德興。〗

　　黑水流北。赤火入齊。（○南《齊書》五行志。）

【永明中魏地童謠】

　　〖南史曰：永明十一年秋七月。先是魏地謠言云云。是歲有沙門從北齎此火而至。色赤于常火而微。雲以療疾。貴賤爭取之。咸雲聖火。詔禁之不止。火炙至七炷而疾愈。吳興丘國寶密以還鄉。邑人楊道慶虛疾二十年。依法炙即差。是月上崩。〗

　　赤火南流喪南國。（○南史齊武帝紀。）

【永元元年童謠】

　　〖南《齊書》曰：永元元年童謠云云。千里流者。江佑也。東城。遙光也。遙光夜舉事。垣歷生者烏皮袴褶往奔之。跛腳。亦遙光。老姥子。孝字之象。徐孝嗣也。〗

　　洋洋千里流。流翣東城頭。烏馬烏皮袴。三更相告訴。腳跛不得起。誤殺老姥子。（○南《齊書》五行志。《詩紀》六十三。）

【永元中童謠】

　　〖南《齊書》曰：永元中童謠云云。識者解雲。陳顯達屬豬。崔慧景屬馬。非也。東昏侯屬豬。馬子未詳。梁王屬龍。蕭穎胄屬虎。崔慧景攻台。頓廣莫門死。時年六十三。烏集傳舍。即所謂瞻烏爰止。于誰之屋。三八二十四。起建元元年至中興二年。二十四年也。摧折景陽樓。亦高台傾之意也。言天下將去。乃得休息也。〗

　　野豬雖嗃々。馬子空閭渠。不知龍與虎。飲食江南墟。七九六十三。廣莫人無餘。烏集傳舍頭。今汝得寬休。但看三八后。摧折景陽樓。（○南《齊書》五行志。《詩紀》六十三。）

【山陰謠】

　　〖南史曰：丘仲孚為山陰令。居職甚有聲稱。百姓為此謠。前世傅琰父子、沈憲、劉玄明。相繼宰山陰。並有政績。〗

　　二傅沈劉。不如一丘。（○南史丘仲孚傳。《詩紀》六十三。）

【東昏侯時宮中謠】

　　〖南史曰：初。左右刀敕之徒悉號為鬼。宮中訛云云。當時莫解。梁武平建鄴。東昏死。群小一時誅滅。故稱為諸鬼也。俗間以細剉肉糅以薑桂曰肅刂。意者以凶黨皆當細剉而烹之也。〗

　　趙鬼食鴨肅刂。諸鬼盡著調。（○南史茹法珍傳。）

【時人為桓康語】

　　〖南史曰：桓康。蘭陵人也。隨武帝起兵。摧堅陷陣。膂力絕人。江南人畏之。高帝鎮東府。除武陵王中兵寧朔將軍。常侍衛左右。帝誅黃回。使康數回罪。然後殺之。時人語曰：〗

　　欲侜張。問桓康。（○南《齊書》桓康傳。南史桓康傳。《詩紀》六十三。）

【荀伯玉聞青衣小兒語】

　　〖南《齊書》曰：初。太祖在淮南。伯玉假還廣陵。夢上廣陵城南樓上。有二青衣小兒語伯玉云云。伯玉視城下人。頭皆有草。元徽五年而廢蒼梧。〗

　　草中肅。九五相追逐。（○南《齊書》荀伯玉傳。）

【時人為荀伯玉語】

　　〖南《齊書》曰：世祖在東宮。專斷用事。頗不如法。伯玉因世祖拜陵后密啟之。上大怒。檢校東宮。世祖憂懼。上嘉伯玉盡心。愈見親信。軍國密事。多委使之。時人為之語曰云云。世祖深怨伯玉。永明元年。垣崇祖誅。伯玉伏法。〗

　　十敕五令。不如荀伯玉命。（○南《齊書》荀伯玉傳。南史荀伯玉傳。）

【時人為蕭晃語】

　　〖南史曰：長沙威王晃。高帝四子也。少有武力。升明中為淮南、宣城二郡太守。晃便弓馬。初。沈攸之事起。晃多從武容。赫奕都街。時人為之語曰：〗

　　煥煥蕭四繖。（○南《齊書》、南史長沙威王晃傳。《御覽》四百九十五。《詩紀》六十三。）

【時人為劉繪語】

　　〖南《齊書》曰：永明末。京邑人士盛為文章談義。皆湊竟陵王西邸。繪為後進領袖。機悟多能。時張融、周顒並有言工。融音旨緩韻。顒辭致綺捷。繪之言吐。又頓挫有風氣。時人為之語曰云云。言在二家之中也。〗

　　劉繪貼宅。別開一門。（○南《齊書》劉繪傳。《御覽》百八十。）

【時人為張周劉三姓語】

　　〖南史曰：永明末。都下人士盛為文章談義。皆湊竟陵西邸。繪為後進領袖。時張融以言辭辯捷。周顒彌為清綺。而繪音采亦贍麗。雅有風則。時人謂之語曰云云。言其處二人之間也。〗

　　三人共宅夾清漳。張南周北劉中央。（○南史劉繪傳。《御覽》百八十、六百十七。《詩紀》六十三。）

【時人為沈麟士語】

　　〖南史曰：沈麟士隱居餘干吳差山。講經教授。從學士數十百人。各營屋宇。依止其側。時人為之語曰：〗

　　吳差山中有賢士。開門教授居成市。（○南史沈麟士傳。《御覽》五百五。《詩紀》六十三。）

【南州為江革語】

　　〖南史曰：江革為潯陽太守。清嚴為屬城所憚。正直自居。不與典簽趙道智坐。道智還都啟事。誣奏革墮事好酒。以琅琊王曇聰代為行事。南州士庶為之語曰：〗

　　故人不道智。新人佞散騎。莫知度不度。新人不如故。（○南史江革傳。《詩紀》六十三。）

【都下民語】



　　〖南史曰：茹法珍。會稽人。梅蟲兒。吳興人。齊東昏時併為制局監。俱見愛幸。自江祏、始安王遙光等誅后。及左右應敕捉刀之徒並專國命。人間謂之刀敕。權奪人主。都下為之語曰：〗

　　欲求貴職依刀敕。須得富豪事御力。（○南史茹法珍傳。）

【清商曲辭】

【西曲歌】

【共戲樂】〖四曲〗 古辭

　　〖古今樂錄曰：共戲樂。舊舞十六人。梁八人。〗

　　齊世方昌書軌同。萬宇獻樂列國風。

　　時泰民康人物盛。腰鼓鈴柈各相競。

　　長袖翩翩若鴻驚。纖腰裊裊會人情。

　　觀風采樂德化昌。聖皇萬壽樂未央。（○《樂府詩集》四十九。《詩紀》六十三。）

【楊叛兒】〖八曲〗

　　〖《唐書》樂志曰：楊叛兒。本童謠歌也。齊隆昌時。女巫之子曰楊旻。少時隨母入內。及長為何后寵。童謠雲。楊婆兒。共戲來所歡。語訛。遂成楊叛兒。古今樂錄曰：楊叛兒送聲雲。叛兒教儂不復相思。〗

　　截玉作手鉤。七寶光平天。綉沓織成帶。嚴帳信可憐。

　　暫出白門前。楊柳可藏烏。歡作瀋水香。儂作博山爐。

　　送郎乘艇子。不作遭風慮。橫篙擲去槳。願倒逐流去。

　　七寶珠絡鼓。教郎拍復拍。黃牛細犢兒。楊柳映松柏。

　　歡欲見蓮時。移湖安屋裡。芙蓉繞床生。眠卧抱蓮子。

　　聞歡遠行去。送歡至新亭。津邏無儂名。（○同上）

　　落秦中庭生。誠知非好草。龍頭相鉤連。見枝如欲繞。（○同上）

　　楊叛西隨曲。柳花經東陰。風流隨遠近。飄揚悶儂心。（○《樂府詩集》四十九。《詩紀》六十三。又玉台新詠十引第二曲。）

【雜曲歌辭】

【樂辭】

　　〖《詩紀》編入晉詩。又引祝穆曰：窮袴。襦也。蓋漢人語。吳競編此辭在十九首后。○逯案。宋許顗彥周詩話謂此乃齊梁間樂府。今從之編之於此。〗

　　綉幕圍香風。耳節朱絲桐。不知理何事。淺立經營中。愛惜加窮袴。防閑托守宮。今日牛羊上丘隴。當年近前面發紅。（○冷齋夜話。事文《類聚》前集五十八。《詩紀》四十三。又草堂詩箋二十丹青詩注作古樂府詩。引桐、中二韻。彥周詩話作齊梁間樂府。引宮、紅二韻。）

齊詩卷七

【郊廟歌辭】

【齊南郊光章十三首】

　　〖南《齊書》樂志曰：武帝建元二年。有司奏郊廟雅樂歌辭。太廟登歌用褚淵。餘悉用謝超宗所撰。多刪顏延之、謝庄辭以為新曲。備改樂名。永明二年。又詔王儉造太廟二室及郊配辭。〗

【肅咸樂】〖群臣出入〗 謝超宗

　　〖謝超宗。陳郡人。靈運之孫。歷齊高帝、武帝。累遷黃門郎。掌國史。除竟陵王征北諮議記室。〗

　　夤承寶命。嚴恭帝緒。奄受敷錫。升中拓宇。亘地稱皇。罄天作主。月域來賓。日際奉土。開元首正。禮交樂舉。六典聯事。九官列序。（宋郊祀顏延之辭刪定。○南齊樂志。《樂府詩集》二。《詩紀》六十三。）

【引牲樂】〖牲出入。夕牲歌。並重奏。〗

　　皇乎敬矣。恭事上靈。昭教國祀。肅肅明明。有牲有滌。有潔在俎。以薦王衷。以答神祜。陟配在京。降德在民。奔精望夜。高燎佇晨。（有牲以下四句顏辭。○同上）

【嘉薦樂】〖薦豆呈毛血〗

　　我恭我享。惟孟之春。以孝以敬。立我烝民。青壇奄靄。翠幕端凝。嘉俎重薦。兼籍再升。設業設虡。展容玉庭。肇禋配祀。克對上靈。（增損謝庄辭。○同上）

【昭夏樂】〖迎神〗

　　惟聖饗帝。惟孝饗親。禮行宗祀。敬達郊禋。金枝中樹。廣樂四陳。月御案節。星驅扶輪。遙光遠駕。曜曜振振。告成大報。受厘元神。（增損顏辭。○同上）

【永至樂】〖皇帝入壇東門〗

　　紫壇望靈。翠幕佇神。率天奉贄。罄地來賓。神貺並介。泯祗合祉。恭昭鑒享。肅光孝祀。威藹四靈。洞曜三光。皇德全被。大禮流昌。（○同上）

【登歌】〖帝升壇〗

　　報惟事天。祭實尊靈。史正嘉兆。神宅崇禎。五畤昭鬯。六宗彝序。介丘望塵。皇軒肅舉。（○同上）

【文德宣烈樂】〖帝初獻〗

　　營泰畤。定天衷。思心緒。謀筮從。田燭置。爟火通。大孝昭。國禮融。（刪定顏辭。○同上）

【武德宣烈樂】〖次奏〗

　　功燭上宙。德耀中天。風移九域。禮飾八埏。四靈晨炳。五緯宵明。膺歷締運。道茂前聲。（○同上）

【高德宣烈樂】〖高帝配饗〗王儉

　　饗帝嚴親。則天光大。舄奕前古。榮鏡無外。日月宣華。卿雲流靄。五漢同休。六幽咸泰。（○同上）

【嘉胙樂】〖飲福酒〗謝超宗

　　鬯嘉禮。承休錫。盛德符景緯。昌華應帝策。聖藹耀昌基。融祉暉世歷。聲正涵月軌。書文同。日跡。寶瑞昭神圖。靈貺流瑞液。我皇崇暉祚。重芬冠往籍。（○同上）

【昭夏樂】〖送神〗

　　薦饗洽。禮樂該。神娛展。辰旆回。洞雲路。拂璇階。紫雰藹。青霄開。眷皇都。顧玉台。留昌德。結聖懷。（○同上）

【昭遠樂】〖帝就燎位〗

　　天以德降。地以禮報。牲尊俯陳。柴幣仰燎。事展司采。敬達瑄薌。煙贄青昊。震颺紫場。陳馨示策。肅志宗禋。禮非物備。福唯誠陳。（○同上）

【休成樂】〖帝還便殿〗

　　昭事上祀。饗薦具陳。回鑾轉翠。拂景翔宸。綴縣敷暢。鍾石昭融。羽炫深晷。龠曀行風。肆序輟度。肅禮停文。四金聳衛。六馭齊輪。（○同上）

【齊北郊樂歌六首】

　　〖南《齊書》樂志曰：北郊樂。迎地神奏昭夏之樂。升壇奏登歌。初獻奏地德凱容之樂。次奏昭德凱容之樂。送神奏昭夏之樂。瘞埋奏隸幽之樂。餘辭同南郊。隋書樂志曰：齊氏承宋。咸用元徽舊式。宗祀朝饗。奏樂俱同。惟增北郊之禮。乃元徽所闕。永明六年之所加也。〗

【昭夏樂】（迎神奏） 謝超宗

　　詔禮崇營。敬饗玄畤。靈正丹帷。月肅紫墀。展薦登華。風縣凝鏘。神惟戾止。郁葆遙庄。昭望歲芬。環遊辰太。穆哉尚禮。橫光秉藹。（○南《齊書》樂志。《樂府詩集》二。《詩紀》六十三。）

【登歌】〖帝升壇奏〗

　　佇靈敬享。禋肅彝文。縣動聲儀。薦絜牲芬。陰祇以貺。昭祀式慶。九服熙度。六農祥正。（○同上）

【地德凱容樂】〖帝初獻奏〗

　　繕方丘。端國陰。掩圭晷。仰靈心。詔源委。遍丘林。禮獻物。樂薦音。（亦刪顏辭。○同上）

【昭德凱容樂】〖次奏〗

　　慶圖浚邈。蘊祥秘瑤。俔天炳月。嬪光紫霄。邦化靈懋。閫則風調。儷德方儀。徽載以昭。（○同上）

【昭夏樂】〖送神奏〗

　　薦神升。享序楙。淹玉俎。停金奏。寶旆轉。旒駕旋。溢素景。郁紫躔。靈心顧。留宸眷。洽外瀛。瑞中縣。（○同上）

【隸幽樂】〖瘞埋奏〗

　　后皇嘉慶。定祗玄畤。承帝休圖。祗敷靈祉。篚冪周序。軒朱凝會。牲幣芬壇。精明佇蓋。調川瑞昌。警岳祥泰。（○同上）

【齊明堂樂歌十五首】

　　〖南《齊書》樂志曰：武帝建元初。詔謝超宗造明堂夕牲等歌。並採用謝庄辭。賓出入奏肅咸樂。牲出入奏引牲樂。薦豆呈毛血奏嘉薦樂。迎神奏昭夏樂。皇帝升明堂奏登歌。初獻奏凱容宣烈之樂。還東壁受福酒奏嘉胙樂。送神奏昭夏樂。並建元永明中作也。其凱容宣烈樂、嘉胙樂。太廟同用。〗

【肅咸樂】〖賓出入〗 謝超宗

　　彝承孝典。恭事嚴聖。浹天奉贐。罄壤齊慶。司儀具序。羽容夙章。芬枝揚烈。黼構周張。助寶奠軒。酎珍充庭。璆縣凝會。琄朱佇聲。先期選禮。肅若有承。祗對靈祉。皇慶昭膺。（○南《齊書》樂志。《樂府詩集》二。《詩紀》六十三。）

　　尊事威儀。輝容昭序。迅恭明神。絜盛牲俎。肅肅嚴宮。藹藹崇基。皇靈降止。百祗具司。戒誠望夜。端烈承朝。依微昭旦。物色輕宵。（○同上）

【引牲樂】

　　惟誠絜饗。惟孝尊靈。敬度黍稷。敬滌犧牲。騂繭在豢。載溢載豐。以承宗祀。以肅皇衷。蕭芳四舉。華火周傳。神鑒孔昭。嘉足三牷。（○同上）

【嘉薦樂二首】

　　肇禋戒祀。禮容咸舉。六典飾文。九司照序。牲柔既昭。犧剛既陳。恭滌惟清。敬事惟神。加籩再御。兼俎重（南《齊書》、樂府作兼。）薦。節動軒越。聲流金縣。（○同上）

　　奕奕閟幄。亹亹嚴闈。絜誠夕鑒。端服晨暉。聖靈戾止。翊我皇則。上綏四宇。下洋萬國。永言孝饗。孝饗有容。儐僚贊列。肅肅雍雍。（以上皆宋殷淡辭。○同上）

【昭夏樂】

　　地紐謐。干樞回。華蓋動。紫微開。旌蔽日。車若雲。駕六龍。乘煙熅。燁帝景。耀天邑。聖祖降。五雲集。懋粢盛。絜牲牷。百禮肅。群司虔。皇德遠。大孝昌。貫九幽。洞三光。神之安。解玉鑾。景福至。萬宇歡。（謝庄辭。下同。○同上）

【登歌】

　　雍台辨朔。澤宮選辰。絜火夕炤。明水朝陳。六瑚賁室。八羽華庭。昭事先聖。懷濡上靈。肆夏式敬。升歌發德。永固洪基。以綏萬國。（○同上）

【凱容宣烈樂】

　　釃醴具登。嘉佾咸薦。饗洽誠陳。禮周樂遍。祝辭罷裸。序容輟縣。蹕動端庭。鑾回嚴殿。神儀駐景。華漢高虛。作靈案衛。三隻解途。翠蓋澄耀。罼帟凝宸。玉鑣息節。金輅懷音。戒誠達孝。底心肅感。追憑皇鑒。思承淵范。神錫懋祉。四緯昭明。仰福帝徽。俯齊庶生。（殷淡辭。○同上）

【青帝歌】

　　參映夕。駟昭晨。靈乘震。司青春。雁將向。桐始蕤。和風舞。暄光遲。萌動達。萬品親。潤無際。澤無垠。（以下五首皆謝庄辭。○同上）

【赤帝歌】

　　龍精初見。大火中。朱光北至。圭景同。帝在在離。寔司衡。雨水方降。木槿榮。庶物盛長。咸殷阜。恩澤四溟。被九有。（樂府、《詩紀》並雲。下逸。○同上）

【黃帝歌】

　　履艮宅中宇。司繩總四方。裁化遍寒燠。布政司炎涼。至分乘經晷。閉啟集恆度。帝暉緝萬有。皇靈澄國步。（○同上）

【白帝歌】

　　百川若鏡。天地爽且明。雲沖氣舉。盛德在素精。庶類收成。歲功行欲寧。浹地奉渥。罄宇承帝靈。（○同上）

【黑帝歌】

　　歲既暮日方馳。靈乘坎德司規。玄雲合晦鳥蹊。白靈繁亘天涯。晨晷促夕漏延。太陰極微陽宣。（○同上）

【嘉胙樂】

　　神薦洽。福胙昌。聖皇膺嘉佑。帝業凝休祥。居極乘景運。宅德瑞中王。澄明臨四奧。精華延八鄉。洞海同聲憓。澈宇麗干光。靈慶纏世祉。鴻烈永無疆。（殷淡辭。○同上）

【昭夏樂】

　　蘊禮容。餘樂度。靈方留。景欲暮開九重。肅五達。鳳參差。龍已沫。雲既動。河既梁。萬里照。四空香。神之車。歸清都。璇庭寂。玉殿虛。鴻化疑。孝風熾。顧靈心。結皇思。鴻慶遐鬯。嘉薦令芳。翊帝明德。永祚深光。（謝庄辭。○同上）

【齊雩祭歌八首】

　　〖南《齊書》樂志曰：建武二年。雩祭明堂。謝朓造辭。一依謝庄。唯世祖四言也。〗

【迎神】〖八章〗謝朓

　　〖齊樂志曰：依漢來郊歌三言。宋明堂迎神八解。○每四句一解。〗

　　清明暢。禮樂新。候龍景。練貞辰。

　　陽律亢。陰晷伏。耗下土。薦穜稑。

　　宸儀警。王度干。嗟雲漢。望昊天。

　　張盛樂。奏雲儛。集五精。延帝祖。

　　雩有諷。Ａ４１有秩。萗鬯芬。圭瓚瑟。

　　靈之來。帝閽開。車煜耀。吹徘徊。

　　停龍遍觀此。凍雨飛。祥雲靡。

　　壇可臨。奠可歆。對甿祉。鑒皇心。（○南《齊書》樂志。《樂府詩集》三。《詩紀》六十三。）

【世祖武皇帝】〖三章〗

　　浚哲維祖。長發其武。帝出自震。重光御宇。七德攸宣。九疇咸敘。靜難荊衡。凝威蠡浦。昧旦丕承。夕惕刑政。化一車書。德馨粢盛。昭星夜景。非雲曉慶。衢室成陰。璧水如鏡。禮充玉帛。樂被匏弦。于鑠在詠。陟配于天。自宮徂兆。靡愛牲牷。我將我享。永祚豐年。（○南《齊書》樂志。《樂府詩集》三。《詩紀》六十三。）

【青帝】〖三章〗

　　營翼日。鳥殷宵。凝冰泮。率蟄昭。

　　景陽陽。風習習。女夷歌。東皇集。

　　奠春酒。秉青珪。命田祖。渥群黎。（○南《齊書》樂志。《樂府詩集》三。《詩紀》六十三。）

【赤帝】〖三章〗

　　惟此夏德德恢台。兩龍在御炎精來。

　　火景方中南訛秩。靡草雲黃含桃實。

　　族雲蓊鬱溫風扇。興雨祁祁黍苗遍。（○南《齊書》樂志。《樂府詩集》三。《詩紀》六十三。）

【黃帝】〖三章〗

　　稟火自高明。毓金挺剛克。涼燠資成化。群芳載厚德。

　　陽季勾萌達。炎徂溽暑融。商暮百工止。歲極凌陰沖。

　　泉流疏已清。原隰甸已平。咸言祚惟億。敦民保齊京。（○南《齊書》樂志。《樂府詩集》三。《詩紀》六十三。）

【白帝】〖三章〗

　　帝說于兌。執矩固司藏。百川收潦。精景應金方。（《齊書》、樂府並作徂商。）

　　嘉樹離披。榆關命賓鳥。夜月如霜。金風方裊裊。

　　商陰肅殺。萬寶咸已遒。勞哉望歲。場功冀可收。（○南《齊書》樂志。《樂府詩集》三。《詩紀》六十三。）

【黑帝】〖三章〗

　　白日短。玄夜深。招搖轉。移太陰。霜鐘鳴。冥陵起。星回天。月窮紀。

　　聽嚴風。來不息。望玄雲。黝無色。曾冰烈。積羽幽。飛雪至。天山側。

　　關梁閉。方不巡。合國吹。饗蠟賓。統微陽。究終始。百禮洽。萬祚臻。（○南《齊書》樂志。《樂府詩集》三。《詩紀》六十三。）

【送神】〖五章〗

　　敬如在。禮將周。神之駕。不少留。

　　躍龍鑣。轉金蓋。紛上馳。雲之外。

　　警七曜。詔八神。排閶闔。渡天津。

　　有渰興。膚寸積。雨冥冥。又終夕。

　　俾棲糧。維萬箱。皇情暢。景命昌。（○南《齊書》樂志。《樂府詩集》三。《詩紀》六十三。）

【齊藉田樂歌二首】

　　〖南《齊書》樂志曰：藉田歌。漢章帝元和元年。班固奏用周頌載芟祠先農。晉傅玄作祀先農先蠶夕牲歌詩一篇。迎送神一篇。饗社稷、先農、先聖、先蠶歌詩三篇。辭皆敘田農事。胡道安作先農饗神詩一篇。樂府相傳卓歌三章。永明四年藉田。詔江淹造歌。淹不依胡、傅。制祀先農迎送神升歌及饗神歌二章。〗

【迎送神升歌江淹】

　　羽鑾從動。金駕時游。教騰義鏡。樂綴前修。率先丹耦。躬遵綠疇。靈之聖之。歲殷澤柔。（○南《齊書》樂志。《樂府詩集》三。《詩紀》六十三。）

【饗神歌】

　　瓊斝既飾。綉簋以陳。方燮嘉種。永毓宵民。（○同上）

【牲出入歌】江淹（下同）

　　〖《詩紀》雲。以下三首見《初學記》。未詳所用。〗

　　祝詳史具。禮備樂薦。有牲在陳。有鼓在縣。騰燭象星。奔水類電。郊燎夙戒。駜彼乘駽。以伺質明。以佇神宴。（《詩紀》作宴。○《初學記》十三。《詩紀》六十三。）

【薦豆呈毛血歌辭】

　　時恭時祀。有物有則。伊我上聖。實抱明德。犧象交陳。郁尊四塞。黍惟嘉穀。酒惟玄默。薦通蒼祇。慶覃黎黑。願靈之降。祚家佑國。（○《初學記》十三。《詩紀》六十三。）

【奏宣列之樂歌舞】

　　殷崇配天。周尊明祀。瑞合汾陰。慶同泰畤。青幕雲舒。丹殿霞起。二曜惟新。五精告始。于以享之。景福是履。（○《初學記》十三。《詩紀》六十三。）

【齊太廟樂歌十六首】

　　〖南《齊書》樂志曰：宋升明中。太祖為齊王。令懷馬褚淵造太廟登歌二章。建元初。詔謝超宗造廟樂歌詩十六章。永明二年。又詔王儉造太廟二室歌辭。〗

【肅咸樂】〖夕牲群臣出入奏〗 謝超宗

　　絜誠底孝。孝感煙霜。夤儀式序。肅禮綿張。金華樹藻。肅哲騰光。殷殷升奏。嚴嚴階庠。匪椒匪玉。是降是將。懋分神衷。翊佑傳昌。（○南《齊書》樂志。《樂府詩集》九。《詩紀》六十三。）

【引牲樂】〖牲出入奏〗

　　肇祀嚴靈。恭禮尊國。達敬傅典。結孝陳則。芬滌既肅。犧牷既整。聳誠流思。端儀選景。肆禮佇夜。綿樂望晨。崇席皇鑒。用饗明神。（○同上）

【嘉薦樂】〖薦豆呈毛血奏〗

　　清思眑々。閟寢微微。恭言載感。肅若有希。芬俎具陳。嘉薦兼列。凝馨煙颺。分照星哲。睿靈式降。協我帝道。上澄五緯。下陶八表。（○同上）

【昭夏樂】〖迎神奏〗

　　涓辰選氣。展禮恭祗。重闈月洞。層牖煙施。載虛玉鬯。載受金枝。天歌折饗。雲舞罄儀。神惟降止。泛景凝羲。帝華永藹。泯藻方摛。（○同上）

【永至樂】〖皇帝入廟北門奏〗

　　戲繇惟則。姬經式序。九司聯事。八方承宇。鑾迾靜陳。縵樂具舉。凝旒若慕。傾璜載佇。振振璇衛。穆穆禮容。載藹皇步。式敷帝蹤。（○同上）

【登歌】〖太祝裸地奏〗

　　清明既鬯。大孝乃熙。天儀睟愴。皇心儼思。既芬房豆。載絜牷牲。郁裸升禮。鋗玉登聲。茂對幽嚴。式奉徽靈。以享以祀。惟感惟誠。（○同上）

【凱容樂】〖皇祖廣陵丞室〗

　　國昭惟茂。帝穆惟崇。登祥緯遠。締世景融。紛綸睿緒。庵蔚王風。明進厥始。浚哲文終。（○同上）

【凱容樂】〖皇祖太中大夫室〗

　　璇條夤蔚。瓊源浚照。懋矣皇烈。載挺明劭。永言敬思。式恭惟教。休途良乂。榮光有耀。（○同上）

【凱容樂】〖皇祖淮陰令室〗

　　嚴宗正典。崇享肇禋。九章既禋。三清既陳。昭恭皇祖。承假徽神。貞佑伊協。卿藹是鄰。（○同上）

【凱容樂】〖皇曾祖即丘令室〗

　　肅惟敬祀。絜事參薌。環袨像綴。緬密絲簧。明明烈祖。尚錫龍光。粵雅于姬。伊頌在商。（○同上）

【凱容樂】〖皇祖太常卿室〗

　　神宮懋鄴。明寢昌基。德凝羽綴。道鬯容辭。假我帝緒。懿我皇維。昭大之載。國齊之祺。（○同上）

【宣德凱容樂】〖皇考宣皇帝室奏〗

　　道閟期運。義開藏用。皇矣睿祖。至哉攸縱。循規烈炤。襲矩重芬。德溢軒羲。道懋炎雲。（○同上）

【凱容樂】〖昭皇后室奏〗

　　月靈誕慶。雲瑞開祥。道茂淵柔。德表徽章。粹訓宸中。儀形宙外。容蹈凝華。金羽傳藹。（○同上）

【永祚樂】〖皇帝還東壁上福酒奏〗

　　構宸抗宇。合軫齊文。萬靈載溢。百禮以殷。朱弦繞風。翠羽停雲。桂樽既滌。瑤俎既薰。升薦惟誠。昭禮惟芬。降祉遙裔。集慶氤氳。（○同上）

【肆夏樂】〖送神奏〗

　　禮既升。樂以愉。昭序溢。幽饗餘。人只鬯。敬教敷。神光動。靈駕翔。芬九垓。鏡八鄉。福無屆。祚無疆。（○同上）

【休成樂】〖皇帝詣便殿奏〗

　　睿孝式鬯。饗敬爰偏。諦容輟序。佾文靜縣。辰儀聳蹕。霄衛浮鑾。旒帟雲舒。翠華景摶。恭惟尚烈。休明再纏。國猷遠藹。昌圖聿宣。（○同上）

【登歌二首】褚淵

　　〖褚淵。字彥回。河南陽翟人。仕宋中書令。后佐高帝受禪。進位司徒。封南昌郡公。〗

　　惟王建國。設廟凝靈。月薦流典。時祀暉經。瞻宸僾思。雨露追情。簡日筮晷。閟奠升文。金罍渟桂。沖幄舒薰。備僚肅列。駐景開雲。（○南《齊書》樂志。《樂府詩集》九。《詩紀》六十三。）

　　至饗攸極。睿孝惇禮。具物咸絜。馨聲合體。氣昭扶幽。眇慕纏遠。迎絲驚促。送佾留晚。聖衷踐候。節改增愴。妙感崇深。英徽彌亮。（○同上）

【高德宣烈樂】〖太祖高皇室〗 王儉

　　悠悠草昧。穆穆經綸。乃文乃武。乃聖乃神。動龕危亂。靜比斯民。誕應休命。奄有八夤。握機肇運。光啟禹服。義滿天淵。禮昭地軸。澤靡不懷。威無不肅。戎夷竭歡。象來致福。偃風裁化。暅日敷祥。信星含曜。秬草流芳。七廟觀德。六樂宣章。惟先惟敬。是饗是將。（○南《齊書》樂志。《樂府詩集》九。《詩紀》六十三。）

【穆德凱容樂】〖穆皇后室〗

　　太姒嬪周。途山儷禹。我後嗣徽。重規疊矩。肅肅閟宮。翔翔雲舞。有饗德馨。無絕終古。

　　（○南《齊書》樂志。《樂府詩集》九。《詩紀》六十三。）

【明德凱容樂】〖明帝室〗

　　多難固業。殷憂啟聖。帝宗纘武。維時執競。起柳獻祥。百堵興詠。義雖祀夏。功符受命。遠無不懷。邇無不肅。其儀濟濟。其容穆穆。赫矣群臨。昭哉嗣服。允王惟后。膺此多福。禮以昭事。樂以感靈。八簋陳室。六舞充庭。觀德在廟。象德在形。四海來祭。萬國咸寧。（○南《齊書》樂志。《樂府詩集》九。《詩紀》六十三。）

【舞曲歌辭】

【齊前後舞歌二首】無名氏

【前舞階步歌】

　　〖《齊書》樂志雲。新辭。下篇同。隋書樂志曰：近代舞。出入皆作樂。謂之階步。咸用肆夏。即周官所謂樂出入奏鐘鼓也。○古今樂錄曰：何承天雲。今舞出樂。謂之階步。蕤賓廂作。尋儀禮燕飲射三樂。皆雲席工於西階上。大師升自西階。北面東上。相者坐受瑟乃降。笙入。立於縣中北面。乃合樂工歌鹿鳴。四牡、周南。今直謂之階步。而承天又以為出樂。俱失之矣。〗

　　天挺聖哲。三方維綱。川岳伊寧。七曜重光。茂育萬物。眾庶咸康。道用潛通。仁施遐揚。德厚坤極。功高昊蒼。舞象盛容。德以歌章。八音既節。龍躍鳳翔。皇基永樹。二儀等長。（○南《齊書》樂志。《樂府詩集》五十二。《詩紀》六十三。）

【后舞階步歌】

　　皇皇我后。紹業盛明。滌拂除穢。宇宙載清。允執中和。以蒞蒼生。玄化遠被。兆世軌形。何以崇德。乃作九成。妍步恂恂。雅曲芬馨。八風清鼓。應以祥禎。澤浩天下。功齊百靈。（○同上）

【齊鼙舞曲三首】

　　〖南《齊書》樂志曰：漢章帝造鼙舞歌雲。關東有賢女。魏明帝代漢曲雲。明明魏皇帝。傅玄代魏曲作晉洪業篇雲。宣文創洪業。盛德存泰始。聖皇應靈符。受命君四海。今前四句錯綜其辭。從五帝至不可階六句。全玄辭。后二句本雲將復御龍氏。鳳皇在庭棲。又改易焉。〗

【明君辭】

　　明君創洪業。盛德在建元。受命君四海。聖皇應靈干。五帝繼三皇。三皇世所歸。聖德應期運。天地不能違。仰之彌已高。猶天不可階。將復結繩化。靜拱天下齊。（錯綜傅玄辭。○南《齊書》樂志。《樂府詩集》五十四。《詩紀》六十三。）

【聖主曲辭】

　　聖主受天命。應期則虞唐。升旒綜萬機。端扆馭八方。盈虛自然數。揖讓歸聖明。北化陵河塞。南威越滄溟。廣德齊七政。敷教騰三辰。萬宇必承慶。百福咸來臻。聖皇應福始。昌德洞佑先。（錯綜傅玄辭。○同上）

【明君辭】

　　明君御四海。總鑒盡人靈。仰成恩已洽。竭忠身必榮。聖澤洞三靈。德教被八鄉。草木變柯葉。川岳洞嘉祥。愉樂盛明運。舞蹈升太時。微霜永昌命。軌心長歡怡。（首四句錯綜傅玄辭。○同上）

【齊白紵辭五首】 王儉

　　陽春白日風花香。趨步明月舞瑤裳。（《齊書》作堂。○南《齊書》樂志。《樂府詩集》五十五。《詩紀》六十三）

　　情發金石媚笙簧。羅袿徐轉紅袖揚。（○同上）

　　清歌流響繞鳳梁。如驚若思凝且翔。（○同上）

　　轉盻流精艷輝光。將流將引雁雙行。（○同上）

　　歡來何晚意何長。明君馭永歌昌。（○同上）

【齊鳳皇銜書伎辭】江淹

　　〖《齊書》樂志曰：鳳皇銜書伎歌辭。蓋魚龍之流也。元會日。侍中於殿前跪取其書。宋世有此辭。齊初詔中書郎江淹改。〗

　　皇齊啟運從瑤璣。靈鳳銜書集紫微。和樂既洽神所依。超商卷夏耀英輝。永世壽昌聲華飛。（○南《齊書》樂志。《樂府詩集》五十六。《詩紀》六十三。）

【齊民昌辭】無名氏

　　〖南《齊書》樂志曰：晉杯槃舞歌。十解。第三解雲。舞杯槃。何翩翩。舉坐翻復壽萬年。其第一解首句雲。晉世寧。宋改為宋世寧。惡其杯槃翻復。辭不復取。齊改為齊世昌。后一解辭同。〗

　　齊世昌。四海安樂齊太平。人命長。當結久。千秋萬歲皆老壽。（○南《齊書》樂志。《樂府詩集》五十六。《詩紀》六十三。）

梁詩卷一

　　梁武帝蕭衍

　　〈衍。字叔達。蘭陵武進人。齊永明初為巴陵王南中郎法曹參軍。歷王儉東閣祭酒、隨王諮義參軍。隆昌初為寧朔將軍。鎮壽春。明帝即位。封建陽縣男。歷右軍司馬、淮陵太守。入為博士、太子中庶子。拜輔國將軍、雍州刺史。和帝即位。為尚書僕射。進中書監、大司馬、錄尚書、驃騎大將軍、揚州刺史、都督中外諸軍事。封梁公。加九錫。位相國。進封梁王。以中興二年受禪。改元七。在位四十八年。太清三年卒。年八十六。謚曰武皇帝。有集三十二卷。〉

【樂府】

【芳樹】

　　綠樹始搖芳。芳生非一葉。一葉度春風。芳華自相接。雜色亂參差。眾花紛重疊。重疊不可思。思此誰能愜。（○玉台新詠七《樂府詩集》十七。《詩紀》六十四。）

【有所思】

　　誰言生離久。適意與君別。衣上芳猶在。握里書未滅。腰中雙綺帶。夢為同心結。常恐所思露。瑤華未忍折。（○玉台新詠七。《樂府詩集》十七。《詩紀》六十四。）

【臨高台】

　　高台半行雲。望望高不極。草樹無參差。山河同一色。仿佛洛陽道。道遠難別識。玉階故情人。情來共相憶。（○玉台新詠七。文苑英華二百十、《樂府詩集》十八並作梁簡文帝。《詩紀》六十四。）

【雍台】

　　日落登雍台。佳人殊未來。綺窗蓮花掩。網戶琉璃開。蘴茸臨紫桂。蔓延交青苔。月沒光陰盡。望子獨悠哉。（○《樂府詩集》二十五。《詩紀》六十四。）

【長安有狹邪行】〖《詩紀》雲。帝王集作魏武帝者非。〗

　　洛陽有曲陌。曲陌不通驛。忽遇二少童。扶轡問君宅。我宅邯鄲右。易意復可知。大息組絪縕。中息佩陸離。小息尚青綺。總轡游南皮。三息俱入門。家臣拜門垂。三息俱升堂。旨酒盈千卮。三息俱入戶。戶內有光儀。大婦理金翠。中婦事玉觸。小婦獨閑暇。調笙游曲池。丈人少徘徊。鳳吹方參差。（○玉台新詠七作擬長安有狹斜十韻。《樂府詩集》三十五。本集。《詩紀》六十四。）

【擬青青河畔草】

　　幕幕綉戶絲。悠悠懷昔期。昔期久不歸。鄉國曠音輝。音輝空結遲。半寢覺如至。既寤了無形。與君隔平生。月以雲掩光。葉以霜摧老。當途競自容。莫肯為妾道。（○玉台新詠七。《樂府詩集》三十八作青青河畔草。《詩紀》六十四。）

【擬明月照高樓】

　　圓魄當虛闥。清光流思延。延思照孤影。凄怨還自憐。台鏡早生塵。匣琴又無弦。悲慕屢傷節。離憂亟華年。君如東扶景。妾似西柳煙。相去既路迥。明晦亦殊懸。願為銅鐵轡。以感長樂前。（○玉台新詠七。《樂府詩集》四十二作明月照高樓。《詩紀》六十四。）

【閶闔篇】

　　西漢本佳妍。金馬望甘泉。衛尉屯兵上。期門曉漏傳。猶重河東賦。欲知（樂府作以。）追神仙。羽騎凌雲轉。閶闔帶空懸。長旗掃月窟。鳳跡輾星躔。但使丹砂就。能令意萬年。（○《樂府詩集》六十四。《詩紀》六十四。）

【邯鄲歌】

　　回顧灞陵上。北指邯鄲道。短衣妾不傷。南山為君老。（○《樂府詩集》七十六。《詩紀》六十四。）

【子夜歌二首】〖《詩紀》雲。武帝清商諸曲並見玉台新詠。其與樂府不同者注各題下。〗

　　恃愛如欲進。含羞未肯前。朱口發艷歌。玉指弄嬌弦。（○玉台新詠十。《樂府詩集》四十四作晉宋齊辭。《詩紀》六十四。）

　　朝日照綺窗。光風動紈羅。巧笑茜兩犀。美目揚雙蛾。（○同上）



【子夜四時歌】

【春歌四首】

　　階上香入懷。庭中花照眼。春心一如此。情來不可限。（○玉台新詠十。《類聚》四十三。《樂府詩集》四十四作王金珠。《詩紀》六十四。又草堂詩箋三十九酬郭詩注作魏武帝樂。引眼一韻。）

　　蘭葉始滿地。梅花已落枝。持此可憐意。摘以寄心知。（○玉台新詠十。《樂府詩集》四十四。《詩紀》六十四。）

　　朱日光素冰。黃花映白雪。折梅待（《詩紀》作寄。）佳人。共迎陽春月。（○玉台新詠十。

　　《樂府詩集》四十四作王金珠。《詩紀》六十四。）

　　花塢蝶雙飛。柳堤鳥百舌。不見佳人來。徒勞心斷絕。（《詩紀》雲。樂府不載。○《詩紀》六十四。）

【夏歌四首】

　　江南蓮花開。紅光復碧水。色同心復同。藕異心無異。（《類聚》作異心無異菂。○玉台新詠十。《類聚》四十三。《樂府詩集》四十四。《詩紀》六十四。）

　　閨中花如綉。簾上露如珠。欲知有所思。停織復歭。（○玉台新詠十。《樂府詩集》四十四。）

　　玉盤著朱李。金杯盛白酒。雖欲持自親。復恐不甘口。（○玉台新詠十。）

　　含桃落花日。黃鳥營飛時。君住馬已疲。妾去蠶欲飢。（○玉台新詠十。《樂府詩集》四十四。）

【秋歌四首】

　　綉帶合歡結。錦衣連理文。懷情入夜月。含笑出朝雲。（○玉台新詠十。《樂府詩集》四十四。《類聚》四十三。《詩紀》六十四。）

　　七彩紫金柱。九華白玉梁。但歌雲不去。含吐有餘香。（○玉台新詠十。《樂府詩集》四十五作王金珠子夜變歌。《詩紀》六十四。）

　　吹漏未可停。弦斷當更續。俱作雙絲引。共奏同心曲。（○玉台新詠十。《樂府詩集》四十四作王金珠春歌。《詩紀》六十四。）

　　當信抱梁期。莫聽迴風音。鏡中兩入髻。分明無兩心。（○玉台新詠十。《樂府詩集》四十四。《詩紀》六十四。）

【冬歌四首】

　　寒閨動黻帳。密筵重錦席。賣眼拂長袖。含笑留上客。（○《樂府詩集》四十四作王金珠。《詩紀》六十四。）

　　別時鳥啼戶。今晨雪滿墀。過此君不返。但恐綠鬢衰。（《詩紀》雲。樂府所載古辭一首與此小異。○《詩紀》六十四。）

　　果欲結金蘭。但看松柏林。經霜不墮地。歲寒無異心。（《詩紀》雲。樂府作古辭。○《樂府詩集》四十四作晉宋齊辭。《詩紀》六十四。）

　　一年漏將盡。萬里人未歸。君志固有在。妾軀乃無依。（《詩紀》雲。樂府不載。○《詩紀》六十四。）

【歡聞歌二首】

　　艷艷金樓女。心如玉池蓮。持底報郎恩。俱期游梵天。（○玉台新詠十。《樂府詩集》四十五作金珠。《詩紀》六十四。）

　　南有相思木。合影復同心。游女不可求。誰能息空陰。（○玉台新詠十。《樂府詩集》四十四作王金珠歡聞變歌。《詩紀》六十四。）

【團扇歌】

　　手中白團扇。凈如秋團月。清風任動生。嬌香承意發。（○玉台新詠十。《類聚》四十三。《樂府詩集》四十五作王金珠。《詩紀》六十四。）

【碧玉歌】

　　杏梁日始照。蕙席歡未極。碧玉奉金杯。綠酒助花色。（○玉台新詠十。《樂府詩集》四十五作無名氏。《詩紀》六十四。）

【上聲歌】

　　花色過桃杏。名稱重金瓊。名歌非下里。含笑作上聲。（○玉台新詠十。《樂府詩集》四十五作王金珠。《詩紀》四十四。）

【襄陽蹋銅蹄歌三首】〖英華作白銅鞮。〗

　　〖隋書樂志曰：梁武帝之在雍鎮。有童謠雲。襄陽白銅蹄。反縛揚州兒。識者言曰：白銅蹄謂馬也。白。金色也。及義師之興。實以鐵騎。揚州之士皆面縛。果如謠言。故即位之後更造新聲。帝自為之詞三曲。又令沈約為三曲以被管弦。古今樂錄曰：襄陽蹋銅蹄者。梁武西下所制也。沈約又作其和雲。襄陽白銅蹄。聖德應干來。〗

　　陌頭征人去。閨中女下機。含情不能言。送別沾羅衣。（○玉台新詠十作襄陽白銅鞮歌。文苑英華二百一作白銅鞮歌。《樂府詩集》四十八。《詩紀》六十四。）

　　草樹非一香。花葉百種色。寄語故情人。知我心相憶。（○同上）

　　龍馬紫金鞍。翠眊白玉羈。照耀雙闕下。知是襄陽兒。（○玉台新詠十。《類聚》四十三作襄陽白銅堤歌。《御覽》三百五十九。文苑英華二百一。《樂府詩集》四十八。《詩紀》六十四。）

【楊叛兒】

　　桃花初發紅。芳草尚抽綠。南音多有會。偏重叛兒曲。（○《樂府詩集》四十九。《詩紀》六十四。）

【白紵辭二首】〖以下七言。〗

　　朱絲玉柱羅象筵。飛琯促節舞少年。短歌流目未肯前。含笑一轉私自憐。（○文苑英華百九十三與沈約夏白紵歌連為一首。《樂府詩集》五十五。《詩紀》六十四。○《詩紀》此篇題下有注云。藝文、樂府作簡文帝。今從玉台作武帝。逯按。玉台、《類聚》無此詩。樂府作梁武帝。）

　　纖腰裊裊不任衣。嬌怨獨立特為誰。赴曲君前未忍歸。上聲急調中心飛。（○同上）

【河中之水歌】

　　河中之水向東流。洛陽女兒名莫愁。莫愁十三能織綺。十四採桑南陌頭。十五嫁為盧家婦。十六生兒字阿侯。盧家蘭室桂為梁。中有鬱金蘇合香。頭上金釵十二行。足下絲履五文章。珊瑚掛鏡爛生光。平頭奴子擎履箱。人生富貴何所望。恨不早嫁東家王。（○玉台新詠九作無名氏歌詞。《類聚》四十三作古河中之水歌。《樂府詩集》八十五。《詩紀》六十四。又《文選》二十八君子有所思行注作古詩。引一句。《初學記》十九作古詩。引章、霜二韻。又二十五作古詩。引光一韻。）

【東飛伯勞歌】〖《詩紀》雲。一雲紹古歌。玉台、藝文、樂府並作古辭。〗

　　東飛伯勞西飛燕。黃姑織女時相見。誰家女兒對門居。開顏發艷照里閭。南窗北牖掛明光。羅帷綺帳脂粉香。女兒年幾十五六。窈窕無雙顏如玉。三春已暮花從風。空留可憐誰與同。（○玉台新詠九作古詞。《類聚》四十三作古東江飛伯勞歌。《樂府詩集》六十八作古辭。文苑英華二百六。《詩紀》六十四。又玉燭寶典第一作古樂府。引一句。歲時廣記二十六作古樂府。引見一韻。萬花谷四引玉台燕、見二韻。）

【江南弄】〖七曲〗

　　〖古今樂錄曰：梁天監十一年冬。武帝改西曲制江南、上雲樂十四曲。江南弄七曲。一曰江南弄。二曰龍笛曲。三曰採蓮曲。四曰鳳笙曲。五曰采菱曲。六曰游女曲。七曰朝雲曲。又沈約作四曲。一曰趙瑟曲。二曰秦箏曲。三曰陽春曲。四曰朝雲曲。亦謂之江南弄雲。○以下雜言。○逯按。七曲實各為一首。〗

【江南弄】

　　〖古今樂錄曰：江南弄。三洲韻。〗

　　和雲。陽春路。娉婷出綺羅。

　　眾花雜色滿上林。舒芳耀綠垂輕陰。連手躞蹀舞春心。舞春心。臨歲腴。中人望。獨踟躕。（○文苑英華二百一。《樂府詩集》五十。《詩紀》六十四。）

【龍笛曲】

　　〖和雲。江南音。一唱值千金。〗

　　美人綿眇在雲堂。雕金鏤竹眠玉床。婉愛寥亮繞紅梁。繞紅梁。流月台。駐狂風。郁徘徊。（○《樂府詩集》五十。《詩紀》六十四。）

【採蓮曲】〖《詩紀》雲。文苑英華作吳均。今從樂府、玉台作武帝。采菱曲同。〗

　　〖和雲。採蓮渚。窈窕舞佳人。〗

　　遊戲五湖採蓮歸。發花田葉芳襲衣。為君艷歌世所希。世所希。有如玉。江南弄。採蓮曲。（○文苑英華二百八作吳筠。《樂府詩集》五十。《詩紀》六十四。）

【鳳笙曲】

　　〖和雲。弦吹席。長袖善留客。〗

　　綠耀克碧凋琯笙。朱唇玉指學鳳鳴。流速參差飛且停。飛且停。在鳳樓。弄嬌響。間清謳。（○《樂府詩集》五十。《詩紀》六十四。）

【采菱曲】

　　〖和雲。菱歌女。解佩戲江陽。（文苑作南。）〗

　　江南稚女珠腕繩。金翠搖首紅顏興。桂棹容與歌采菱。歌采菱。心未怡。翳羅袖。望所思。（○文苑英華二百八。《樂府詩集》五十。《詩紀》六十四。）

【游女曲】

　　〖和雲。當年少。歌舞承酒笑。〗

　　氛氳蘭麝體芳滑。容色玉耀眉如月。珠佩婐戲金闕。戲金闕。游紫庭。舞飛閣。歌長生。（○《樂府詩集》五十。《詩紀》六十四。）

【朝雲曲】

　　〖和雲。徙倚折耀華。〗

　　張樂陽台歌上謁。如寢如興芳晻曖。容光既艷復還沒。復還沒。望不來。巫山高。心徘徊。（○《樂府詩集》五十。《詩紀》六十四。）

【上雲樂】〖七曲〗

　　〖古今樂錄曰：上雲樂七曲。梁武帝制。以代西曲。一曰鳳台。二曰桐柏。三曰方丈。四曰方諸。五曰玉龜。六曰金丹。七曰金陵。○逯按。七曲實各為一首。〗

【鳳台曲】

　　〖和雲。上雲真。樂萬春。〗

　　鳳台上。兩悠悠。雲之際。神光朝天極。華蓋遏延州。羽衣昱耀。春吹去復留。（○《樂府詩集》五十一。《詩紀》六十四。）

【桐柏曲】

　　〖和雲。可憐真人游。〗

　　桐柏真。升帝賓。戲伊谷。游洛濱。參差列鳳管。容與起梁塵。望不可至。徘徊謝時人。（○《樂府詩集》五十一。《詩紀》六十四。）

【方丈曲】

　　方丈上。崚層雲。挹八玉。御三雲。金書發幽會。碧簡吐玄門。至道虛凝。冥然共所遵。（○樂府詩五十一。《詩紀》六十四。）

【方諸曲】

　　〖古今樂錄曰：方諸曲。三洲韻。〗

　　〖和雲。方諸上。可憐歡樂長相思。〗

　　方諸上。上雲人。業守仁。摐金集瑤池。步光禮玉晨。霞蓋容長肅。清虛伍列真。（○《樂府詩集》五十一。《詩紀》六十四。）

【玉龜曲】

　　〖和雲。可憐遊戲來。〗

　　玉龜山。真長仙。九光曜。五雲生。交帶要分影。大華冠晨纓。耇如玄羅。出入游太清。（○《樂府詩集》五十一。《詩紀》六十四。）

【金丹曲】

　　〖和雲。金丹會。可憐乘白雲。〗

　　紫霜耀。絳雪飛。追以還。轉復飛。九真道方微。千年不傳。一傳裔雲衣。（○《樂府詩集》五十一。《詩紀》六十四。）

【金陵曲】

　　句曲仙。長樂游。洞天巡。會跡六門。揖玉板。登金門。鳳泉回肆。鷺羽降尋雲。鷺羽一流。芳芬郁氛氳。（○《樂府詩集》五十一。《詩紀》六十四。）

【詩】

【贈逸民詩】〖十二章○《詩紀》作逸民。注云。一作逸民吟。四言。〗

　　任重悠悠。生涯浩浩。善難拔茅。惡易蔓草。逆思藥石。愻求非道。珠豈朝珍。璧寧國寶。想賢若焚。憂人如搗。

　　我聞在昔。有古天子。虞華駢聖。周昌多士。緝熙朝野。體邦經始。

　　惟河出圖。唯岳降神。是代皆有。何代無人。懷寶迷邦。高尚隱淪。價待哲后。見須明君。伊予不聰。故闕斯聞。

　　目因見生。才為時育。何為山阿。何為空谷。聲殊雊雉。響異呦鹿。豈須托夢。寧俟延卜。想象屠釣。踟躕板築。

　　仁者博愛。大士兼撫。慈均春陽。澤若時雨。心忘分別。情無去取。等皆長養。同加嫗煦。譬流趨海。如子歸父。

　　顧探懷抱。非為富貴。代既同人。時亦皆醉。六合岳崩。九州海沸。事須經綸。屬當連師。投袂劍起。澄清涇渭。

　　念我棲遲。安步任心。夏興石泉。春遊香林。歡逾絲竹。樂過瑟琴。無疑無難。誰訶誰禁。百非不起。萬累俱沈。

　　思懷友朋。遠至歡適。躬開二敬。徑延三益。繾綣故舊。綢繆宿昔。善言無違。相視莫逆。情如斷金。義若投石。

　　仲節猶嫩。春色始嬌。湛露未晞。輕雲已消。綠竹猗猗。紅桃夭夭。香氣四起。英蕊六搖。蜂開採花。雀戲新條。

　　風光綠野。日照青丘。孺鳥初飛。新泉始流。乘輿攜手。連步同游。采芳中阿。折華道周。任情止息。隨意去留。

　　如壟生木。木有異心。如林鳴鳥。鳥有殊音。如江游魚。魚有浮沉。岩岩山高。湛湛水深。事跡易見。理相難尋。

　　晨朝已失。桑榆復過。漏有去箭。流無還波。切念不減。疑慮益多。季俗易驕。危心少和。我之憂矣。用是作歌。（○文館詞林百五十八作贈逸人詩。又《類聚》三十六、《詩紀》六十五並作逸民詩。引第十一章。）

【直石頭詩】

　　率土皆王士。安知全高尚。東壟棄黍稷。西遊入卿相。屬逢利建始。投分參末將。尺寸功未施。河山賞已諒。攝官因時暇。曳裾聊起望。郁盤地勢遠。參差百雉壯。翠壁絳霄際。丹樓青霞上。夕池出濠渚。朝雲生疊嶂。籠鳥易為恩。屠羊無飾讓。泰階端且平。海水本無浪。小臣何日歸。頓轡從閑放。（○謝宣城詩集四。《詩紀》六十五。）

【答任殿中宗記室王中書別詩】

　　〖武帝初仕齊。為隨王鎮西諮議參軍。隨王鎮荊州。帝赴鎮時。同列以詩送別。〗

　　問我去何節。光風正悠悠。蘭華時未晏。舉袂徒離憂。緩客承別酒。鳴琴和好仇。清宵一已曙。藐爾泛長洲。眷言無歇緒。深情附還流。（○古文苑四。《詩紀》六十五。）

【宴詩】

　　止殺心自詳。勝殘道未遍。四主漸懷音。九夷稍革面。世治非去兵。國安豈忘戰。釣台聞史籍。岐陽書記傳。（○《類聚》五十九。《詩紀》六十五。）

【首夏泛天池詩】

　　薄游朱明節。泛漾天淵池。舟楫互容與。藻蘋相推移。碧沚紅菡萏。白沙青漣漪。新波拂舊石。殘花落故枝。《類聚》作池。葉軟風易出。草密路難披。（文苑誤作陂。○《類聚》九。文苑英華百六十五。《詩紀》六十五。）

【登北顧樓詩】

　　〖梁史。武帝大同十年三月幸京口城。登北固樓。更名北顧。〗

　　歇駕止行警。回輿暫游識。清道巡丘壑。緩步肆登陟。雁行上差池。羊腸轉相逼。歷覽窮天步。矖矚盡地域。南城連地險。北顧臨水側。深潭下無底。高岸長不測。舊嶼石苦構。新洲花如織。（○《類聚》六十三。文苑英華百七十五。《詩紀》六十五。）

【天安寺疏圃堂詩】

　　乘和盪猶豫。此焉聊止息。連山去無限。長洲望不極。參差照光彩。左右皆春色。晻曖矚遊絲。出沒看飛翼。其樂信難忘。翛然寧有飾。（文苑作即。按宋本作飾。○文苑英華二百三十三。《詩紀》六十五。）

【藉田詩】

　　寅賓始出日。律中方星鳥。千畝土膏紫。萬頃陂色縹。嚴駕佇霞昕。浥露逗光曉。啟行天猶暗。伐鼓地未悄。蒼龍發蟠蜿。青旆引窈窕。仁化洽駭蟲。德令禁胎夭。耕籍乘月映。遺滯指秋杪。年豐廉讓多。歲薄禮節少。公卿秉耒耜。庶甿荷鉏耰。一人慚百王。三推先億兆。（○《類聚》三十九及本集引鳥、夭、杪、少四韻。《初學記》十四引鳥、縹、曉、悄、窕、耰、兆七韻。《詩紀》六十五。馮默庵曰：藉田。藝文止八句。至歲薄禮節少止。初學有公卿秉耒耜四句。而無仁化洽孩蟲等六句。未有知此六句竟在何所。不得以意連屬也。逯按。《初學記》所引不止四句。拼湊逸文為一篇實無不可。默庵之說非是。）

【撰孔子正言竟述懷詩】

　　〖隋志。孔子正言二十捲。梁武帝撰。〗

　　志學恥傳習。弱冠闕師友。愛悅夫子道。正言思善誘。刪次起實沈。殺青在建酉。孤陋乏多聞。獨學少擊叩。仲冬寒氣嚴。霜風折細柳。白水凝澗谿。黃落散堆阜。康哉信股肱。惟聖歸元首。獨歡予一人。端然無四友。（○《類聚》五十五。《詩紀》六十五。）

【游仙詩】

　　水華究靈奧。陽精測神秘。具聞上仙訣。留丹未肯餌。潛名游柱史。隱跡居郎位。委曲鳳台日。分明柏寢事。蕭史暫徘徊。待我升龍轡。（○《初學記》二十三。文苑英華二百二十五。《詩紀》六十五。）

【游鐘山大愛敬寺詩】

　　曰予受塵縛。未得留蓋纏。三有同永夜。六道等長眠。才性乏方便。智力非善權。生住無停相。剎那即徂遷。嘆逝此悠稔。交臂乃奢年。從流既難反。弱本集喪謂不然。二苦常追隨。三毒自燒然。貪痴養憂畏。熱惱坐焦煎。道心理歸終。信首故宜先。駕言追善友。回輿尋勝緣。面勢周大地。縈帶極長川。稜層疊嶂遠。迤邐隥道懸。朝日照花林。光風起香山。飛鳥發差池。出雲去連綿。落英分綺色。墜露散珠圓。當道蘭{艹靃}靡。臨階竹便娟。幽谷鄉嚶嚶。石瀨鳴濺濺。蘿短未中攬。葛嫩不任牽。攀緣傍玉澗。褰陟度金泉。長途弘翠微。香樓間紫煙。慧居超七凈。梵住逾本集作喻。八禪。始得展身敬。方乃遂心虔。菩提聖種子。十力良福田。正趣果上果。歸依天中天。一道長死生。有無離二邊。何待空同右。豈羡汾陽前。以我初覺意。貽爾後來賢。（○梁昭明太子文集一。《詩紀》六十五。又《類聚》七十六及本集引權、年、然、燃、煎、先、緣、川、懸、山、禪、虔、田、天、賢十五韻。

【會】〖《詩紀》雲。一作述。〗三教詩】〖《詩紀》雲。釋智藏和詩別見。〗

　　少時學周孔。弱冠窮六經孝義連方冊。仁恕滿丹青。踐言貴去伐。為善存好生。中復觀道書。有名與無名。妙術鏤金版。真言隱上清。密行貴陰德。顯證表長齡。晚年開釋卷。猶日映眾星。苦集始覺知。因果乃方明。示教惟平等。至理歸無生。分別根難一。執著性易驚。窮源無二聖。測善非三英。大椿徑億尺。小草裁雲萌。大雲降大雨。隨分各受榮。心想起異解。報應有殊形。差別豈作意。深淺固物情。（○廣弘明集三十作述三教詩。《詩紀》六十五。又《類聚》七十六引經、名、清、齡、星、明、生七韻。）

【和太子懺悔詩】〖太子即簡文。〗

　　玉泉漏向盡。金門光未成。繚繞聞天樂。周流揚梵聲。蘭湯浴身垢。懺悔凈心靈。蔞草獲再鮮。落花蒙重榮。（○《類聚》七十六。《詩紀》六十五。）

【十喻詩五首】

【幻詩】

　　揮霍變三有。恍惚隨六塵。蘭園種五果。雕案出八珍。對見不可信。熟視事非真。空生四岳想。從勞七識神。著幻是幻者。知幻非幻人。（○《類聚》七十六。《詩紀》六十五。）

【如炎詩】

　　亂念矚長原。例見望遙。逶迤似江漢。泛濫若滄溟。金波揚素沫。銀浪翻綠萍。遠思如可取。近至了無形。熱緣熱惚逼。渴愛渴心生。（○同上）

【靈空詩】

　　物情異所異。世心同所同。狀如薪遇火。亦似草行風。迷惑三界里。顛倒六趣中。五愛性洞遠。十相法靈沖。皆從妄所妄。無非空對空。（○同上）

【干闥婆詩】

　　靈海自己極。滄流去無邊。蜃蛤生異氣。闥婆郁中天。青城接丹霄。金樓帶紫煙。皆從望見起。非是物理然。因彼凡俗喻。此中玄又玄。（○《類聚》七十六。本集。《詩紀》六十五。）

【夢詩】

　　甘寢隨四坐。蓋睡依五眾。違從競分諍。美惡相戲弄。出家為上首。入仕作梁棟。色已非真實。聞見皆靈洞。長眼出長夜。大覺和大夢。（○同上）

【代蘇屬國婦詩】

　　良有與我期。不謂當過時。秋風忽送節。白露凝前基。愴愴獨涼枕。搔搔孤月帷。忽聽西北雁。似從寒海湄。果銜萬里書。中有生離辭。惟言長別矣。不復道相思。胡羊久剽奪。漢節故支持。帛上看未終。臉下淚如絲。空懷之死誓。遠勞同穴詩。（○玉台新詠七。《詩紀》六十五。）

【古意詩二首】

　　飛鳥起離離。驚散忽差池。嗷嘈繞樹木。翩翩集寒枝。既悲征役久。偏傷壠上兒。寄言閨中妾。此心詎能知。不見松蘿上。頁落根不移。（○玉台新詠七。《詩紀》六十五。）

　　當春有一草。綠花復垂枝。雲是忘憂物。生在北堂陲。飛飛雙蛺蝶。低低兩差池。差池低復起。此芳性不移。飛蝶雙復只。此心人莫知。（○同上）

【搗衣詩】

　　駕言易水北。送別河之陽。沈思慘行鑣。結夢在空床。既寤丹綠謬。始知紈素傷。中州木葉下。邊城應早霜。陰蟲日慘烈。庭草復芸黃。金風徂清夜。明月懸洞房。裊裊同宮女。助我理衣裳。參差夕杵引。哀怨秋砧揚。輕羅飛玉腕。弱翠低紅妝。朱顏日已興。眄睇色增光。搗以一匪石。文成雙鴛鴦。制握斷金刀。薰用如蘭芳。佳期久不歸。持此寄寒鄉。妾身誰為容。思君苦入腸。（○玉台新詠七。本集。《詩紀》六十五。）

【織婦詩】

　　送別出南軒。離思沉幽室。調梭輟寒夜。鳴機罷秋日。良人在萬里。誰與共成匹。願得一回光。照此憂與疾。君情倘未忘。妾心長自畢。（○玉台新詠七。《詩紀》六十五。）

【戲作詩】

　　宓妃生洛浦。游女出漢陽。妖閑逾下蔡。神妙絕高唐。綿駒且變俗。王豹復移鄉。況茲集靈異。豈得無方將。長袂必留客。清哇咸繞樑。燕趙羞容止。西妲慚芬芳。徒聞殊可弄。定自乏明璫。（○玉台新詠七。《詩紀》六十五。）

【七夕詩】

　　白露月下團。秋風枝上鮮。瑤台含碧霧。羅幕生紫煙。妙會非綺節。佳期乃涼年。玉壺承夜急。蘭膏依曉煎。昔悲漢難越。今傷河易旋。怨咽雙斷念。凄悼兩情懸。（○玉台新詠七。《類聚》四。古今歲時雜詠二十五。文苑英華百五十八。《詩紀》六十五。）

【紫蘭始萌詩】

　　種蘭玉台下。氣暖蘭始萌。芬芳與時發。婉轉迎節生。獨使金翠嬌。偏動紅綺情。二游何足壞。一顧非傾城。羞將苓芝侶。豈畏鶗鴂鳴。（○玉台新詠七。《詩紀》六十五。）

【邊戍詩】

　　秋月出中天。遠近無偏異。共照一光輝。各懷離別思。（○玉台新詠十作邊戎詩。《詩紀》六十五。）

【詠舞詩】

　　腕弱復低舉。身輕由回縱。可謂寫自歡。方與心期共。（○玉台新詠十。《詩紀》六十五。）

【詠燭詩】

　　堂中綺羅人。席上歌舞兒。待我光泛灧。為君照參差。（○玉台新詠十。《詩紀》六十五。）

【詠筆詩】

　　昔聞蘭蕙月。獨是桃李年。春心儻未寫。為君照情筵。（○玉台新詠十。《詩紀》六十五。）

【詠笛詩】

　　柯亭有奇竹。含情復抑揚。妙聲發玉指。龍音響鳳凰。（○玉台新詠十。《詩紀》六十五。）

【賜謝覽王暕詩】

　　〖南史曰：中書侍郎謝覽侍武帝坐。受敕與侍中王暕為詩答贈。其文甚工。武帝賜《詩》雲：〗

　　雙文既後進。二少實名家。豈伊爾棟隆。信乃俱國華。（○南史謝覽傳。樑書謝朏傳附覽傳。《詩紀》六十五。）

【賜張率詩】

　　〖南史曰：率侍武帝游宴賦詩。武帝別賜率《詩》曰：〗

　　東南有才子。故能服官政。余雖慚古昔。得人今為盛。（○南史張率傳。樑書張率傳。《御覽》五百九十一。《詩紀》六十五。）

【戲題劉孺手板詩】

　　〖南史曰：武帝宴壽光殿。詔群臣賦詩。時劉孺與張率並醉未成。武帝取孺手板。題戲之曰：〗

　　張率東南美。劉孺洛陽才。攬筆便應就。何事久遲回。（○南史劉孺傳。樑書劉孺傳。《御覽》六百。《詩紀》六十五。）

【送始安王方略入關】

　　〖南史曰：梁武帝結好於魏。遣始安王方略入關。送之。作《詩》曰：〗

　　如何吾幼子。勝衣已別離。十日無由宴。千里送遠垂。（○南史始安王蕭方略傳。《詩紀》六十五。）

【覺意詩賜江革】

　　〖梁《書》曰：時高祖盛于佛教。朝賢多啟求受戒。革精信因果。而高祖未知。謂革不奉佛教。乃賜革覺意詩五百字。〗

　　唯當勤精進。自強行勝修。豈可作底突。如彼必死囚。（○樑書江革傳。南史江革傳。《詩紀》六十五。）

【答蕭琛詩】

　　〖梁《書》曰：高祖在西邸。早與琛狎。每朝燕接以舊恩。呼為宗老。琛亦奉陳昔恩。以早簉中陽。夙忝同閈。雖迷興運。猶荷洪慈。上答曰：〗

　　雖雲早契闊。乃自非同志。勿談興運初。且道狂奴異。（○樑書蕭琛傳。）

【聯句詩】

　　傾城非人美。千載難重逢。雖懷軒中意。愧疚無鬢髮容。（○玉台新詠十作連句詩。《詩紀》六十五。）

【清暑殿效柏梁體】〖七言〗

　　居中負扆寄纓紱。言慚輻湊政無術。至德無垠愧違弼。侍中徐勉燮贊京河豈微物。竊侍兩宮慚樞密。清通簡要臣豈汨。出入帷扆濫榮秩。復道龍樓歌楙實。空班獨坐慚羊質。嗣以書記臣敢匹。謬參和鼎講畫一。鼎味參和臣多匱。（司徒左西屬江葺○《類聚》五十六。《詩紀》六十五。）

【貽柳惔詩】

　　爾寔冠群后。惟余實念功。（○樑書柳惔傳。南史劉惔傳。）

【五字疊韻詩】

　　后牖有榴柳。梁王長康強。偏眠船舷邊。載匕每礙埭。六斛熟鹿肉。暯蘇姑枯盧。（何遜○《太平廣記》二百四十六。）

梁詩卷二

　　王揖

　　〈揖。樑書作楫。王志弟。仕齊。入梁歷黃門侍郎、太中大夫。出為東陽太守。有集五卷。〉

【在齊答弟寂詩】〖五章〗

　　氛氳代記。庵藹宗圖。凝禎道秘。動慶靈樞。方流孕玉。圓波產珠。飛薰共萼。挺秀連跗。

　　窮高有響。幽山有芳。衡風泌味。爰顯爰揚。三河竦映。六輔思光。相時變蔚。俟日賓王。

　　行川學海。旦慕同深。丘陵羡岳。終然異岑。將子無怠。思茂高音。如彼竹箭。猶羽猶金。

　　弓書謬篆。旌駕迷鑣。登芻下列。參華上僚。雲裾納月。霜帶含飆。心乎愧矣。如厲如燋。

　　皇京埃郁。帝輦紛敷。豈無至美。幽心弗愉。松軒留翠。篁庭勿疏。華簪或早。佩蕙終俱。（○文館詞林百五十二。）

　　高爽

　　〈爽。廣陵人。齊永明中。舉孝廉。天監初。歷官中軍臨川王參軍。出為晉陽令。坐事系獄。后遇赦獲免。頃之卒。〉

【寓居公廨懷保秀才】（遜）詩

　　寄止鄰城闕。徒在失游聚。卧聞雜沓路。坐對空寂宇。風扉乍開闔。粉蝶時翻舞。若人不在茲。煩憂何得愈。（○何水部集一。《詩紀》九十一。）

【詠鏡詩】

　　初上鳳凰墀。此鏡照蛾眉。言照長相守。不照長相思。虛心會不採。貞明空自欺。無言故此新期。（○玉台新詠五。《類聚》七十。《詩紀》九十一。）

【詠畫扇詩】

　　細絲本自輕。弱采何足眄。直為發紅顏。謬成幄中扇。乍奉長門泣。時承柏梁宴。思妝開已掩。歌容隱而見。但畫雙黃鵠。莫作孤飛燕。（○《類聚》六十九。）

【詠酌酒人】

　　長筵廣未同。上客嬌難逼。還杯了不顧。回身正顏色。（○玉台新詠十。《詩紀》九十一。）

【題延陵縣孫抱鼓詩】

　　徒有八尺圍。腹無一寸腸。麵皮如許厚。受打未詎央。（○南史卞彬傳。）

　　范雲

　　〈雲。字彥龍。南鄉舞陰人。仕宋為郢州西曹書佐。轉法曹行參軍。齊初。為竟陵王府主簿。遷尚書殿中郎。授通直散騎侍郎。領本州大中正。歷零陵內史、始興內史。遷廣州刺史。梁受禪。遷散騎常侍、吏部尚書。封霄城縣侯。遷尚書右僕射。天監二年卒。年五十三。謚曰文。有集十一卷。〉

【巫山高】

　　巫山高不極。白日隱光輝。靄靄朝雲去。溟溟暮雨歸。岩懸獸無跡。林暗鳥疑飛。枕席竟誰薦。相望空依依。（○謝宣城詩集二。《類聚》四十二。文苑英華二百一。《樂府詩集》十七。《詩紀》七十七。）

【當對酒】

　　對酒心自足。故人來共持。方悅羅衿解。誰念發成絲。狥性良為達。求名本自欺。迨君當歌日。及我傾樽時。（○謝宣城詩集二。文苑英華百九十五及《樂府詩集》二十七作對酒。《詩紀》七十七。又《類聚》四十二引持、絲、時三韻。）

【古意贈王中書詩】〖《詩紀》雲。集曰覽古贈王中書融。王融雜體報范通直詩見本集。〗

　　攝官青瑣闥。遙望鳳皇池。誰雲相去遠。脈脈阻光儀。岱山饒靈異。沂水富英奇。逸翮凌北海。摶飛出南皮。遭逢聖明后。來棲桐樹枝。竹花何莫莫。桐葉何離離。可棲復可食。此外亦何為。豈知鷦鷯者。一粒有餘貲。（○《文選》二十六。古文苑四作學古貽王中書。《詩紀》七十七。又《初學記》十二作與王中書詩。引池一韻。草堂詩箋二贈韋詩注作贈王中書融。引池一韻。海錄碎事四作贈中書監王融。引池一韻。）

【贈張徐州謖詩】

　　田家樵採去。薄暮方來歸。還聞稚子說。有客款柴扉。儐從皆珠玳。裘馬悉輕肥。軒蓋昭墟落。傳瑞生光輝。疑是徐方牧。既是復疑非。思舊昔言有。此道今已微。物情棄疵賤。何獨顧衡闈。恨不具雞黍。得與故人揮。懷情徒草草。（○六臣本《文選》注云。五臣作慅慅。《詩紀》雲。一作慅慅。）淚下空霏霏。寄書雲間雁。為我西北飛。（○《文選》二十六。《詩紀》七十七。又草堂詩箋十五遣興詩注引飛一韻。黃氏集千家注杜工部詩史補遺二引歸、扉、輝三韻。）

【答句曲陶先生詩】

　　終朝吐祥霧。薄晚孕奇煙。洞澗生芝草。重崖出醴泉。中有懷真士。被褐守沖玄。石戶棲十秘。金壇謁九仙。乘鵷方履漢。轡鶴上騰天。（○《類聚》三十六。金薤記。文苑英華二百二十七。廣《文選》十四作山中懷故人。《詩紀》七十七。）

【餞謝文學離夜詩】

　　陽台霧初解。夢渚水裁淥。遠山隱且見。平沙斷還緒。分弦饒苦音。別唱多凄曲。爾拂後車塵。我事東皋粟。（○古文苑九。謝宣城詩集四。《詩紀》七十七。）

【貽何秀才詩】〖《詩紀》雲。何遜答范記室雲詩見本集。〗

　　桂葉竟穿荷。蒲心爭出波。有鷕驚蘋芰。綿蠻弄藤蘿。臨花空相望。對酒不能歌。聞君饒綺思。摛掞足為多。布鼓誠自鄙。何事絕經過。（○何水部集一。《詩紀》七十七。）

【答何秀才詩】〖《詩紀》雲。何遜落日前墟望贈范廣州詩見本集。〗

　　少年射策罷。擢第雲台中。已輕淄水耋。復笑廣州翁。麟閣佇讎校。虎觀遲才通。方見雕篆合。誰與畋漁同。待爾金閨北。予藝青門東。（○何水部集一。《詩紀》七十七。）

【贈俊公道人詩】

　　秋蓬飄秋甸。寒藻泛寒池。風條振風響。霜葉斷霜枝。幸及清江滿。無使明月虧。月虧君不來。相期竟悠哉。（《初學記》作何時。○《類聚》三。《初學記》三。《詩紀》七十七。）

【別詩】

　　孤煙起新豐。候雁出雲中。草低金城霧。木下玉門風。別君河初滿。思君月屢空。折桂衡山北。摘蘭沅水東。蘭摘心焉寄。桂折意誰通。（○《類聚》二十九。文苑英華二百六十六。《詩紀》七十七。）

【渡黃河詩】

　　河流迅且濁。湯湯不可陵。檜楫難為榜。松舟才自勝。空庭偃舊木。荒疇餘故塍。不睹人行跡。但見狐兔興。寄言河上老。此水何當澄。（○《類聚》八。文苑英華百六十三。《詩紀》七十七。）

【治西湖詩】

　　史氏導漳水。西門溉河潮。圖始未能悅。克終良可要。擁鍤勸年首。提爵勞春朝。平皋草色嫩。通林鳥聲嬌。已集故池鶩。行蒔新田苗。何吁畚築苦。方驤魚稻饒。（○《類聚》九。文苑英華百六十三。《詩紀》七十七。）

【效古詩】

　　寒沙四面平。飛雪千里驚。風斷陰山樹。霧失交河城。朝驅左賢陣。夜薄休屠營。昔事前軍幕。今逐嫖姚兵。失道刑既重。遲留法未輕。所賴今天子。漢道日休明。（○《文選》三十一。《詩紀》七十七。）

【建除詩】

　　建國負東海。衣冠成營丘。除道梁淄水。結駟登之罘。滿座咸嘉友。蘋藻絕時羞。平望極聊攝。直視盡姑尤。定交無恆所。同志互相求。執手歡高宴。舉白窮獻酬。破琴豈重賞。臨濠寧再儔。危生一朝露。螻蟻將見謀。成功退不處。為名自此收。收名棄車馬。單步反蝸牛。開渠納秋水。相土播春疇。閉門謝世人。何欲復何求。（○《類聚》五十六。《詩紀》七十七。）

【數名詩】

　　一鼓有餘氣。趫勇正紛紜。二廣無遺略。雄虎自為群。三河尚擾攘。楯櫓起橨榲。四巡駐青蹕。瘞玉曠亭雲。五十又舒旆。旗幟日繽紛。六郡良家子。慕義輕從軍。七獲美前載。克俊嘉昔聞。八音佇繁律。將以安司勛。九命既斯復。金璧固宜分。十難康有道。延首望卿雲。（○《類聚》五十六。《詩紀》七十七。）

【州名詩】

　　司春命初鐸。青耦肆中樊。逸豫誠何事。稻梁復宜敦。徐步遵廣隰。冀以寫憂源。楊柳垂場圃。荊棘生庭門。交情久所見。益友能孰存。（○《類聚》五十六。《詩紀》七十七。）

【奉和齊竟陵王郡縣名詩】〖沈約、王融同賦。〗



　　撫戈金城外。解佩玉門中。白馬騰遠雪。蒼松壯寒風。臨涇方辨渭。安夷始和戎。取禾廣田北。驅獸飛狐東。新城多雉堞。故市絕商工。海西舟楫斷。雲南煙霧通。罄節疇盛德。宣力照武功。還飲漁陽水。歸轉杜陵蓬。（○《類聚》五十六。《詩紀》七十七。）

【贈沈左衛詩】

　　伊昔沾嘉惠。出入承明宮。游息萬年下。經過九龍中。越鳥憎北樹。胡馬畏南風。願言反漁蓚。津梁肯見通。（○《類聚》三十一。文苑英華二百四十七。《詩紀》七十七。）

【送沈記室夜別詩】

　　桂水澄夜氛。楚山清曉雲。秋風兩鄉怨。秋月千里分。寒枝寧共采。霜猿行獨聞。捫蘿忽遺我。折桂方思君。（○《類聚》二十九。文苑英華二百六十六。《詩紀》七十七。）

【送別詩】

　　東風柳線長。送郎上河梁。未盡樽前酒。妾淚已千行。不愁書難寄。但恐鬢將霜。望懷白首約。江上早歸航。（○古詩類苑七十五。《詩紀》五十七。）

【望織女詩】〖《詩紀》雲。英華作梁武帝。今從藝文卷四、玉台卷五作范雲。〗

　　盈盈一水邊。夜夜空自憐。不辭精衛苦。河流未可填。寸情百重結。一心萬處懸。願作雙青鳥。共舒明鏡前。（○《類聚》四。古今歲時雜詠二十五及文苑英華百五十八作梁武帝。梁武帝集。《詩紀》七十七。）

【詠井詩】

　　乃鑒長林曲。有浚廣庭前。即源已為浪。因方自成圓。兼冬積溫水。疊暑泌寒泉。不甘未應竭。既涸斷來翾（○《類聚》九。《初學記》七作賦得詠井詩。《詩紀》七十七。）

【悲廢井詩】

　　因舊未嘗政。緣甘故先竭。歷稔久無禽。一朝見開渫。泌泉既斯涌。短綆將安設。已獲丁氏利。方見管公。（○《初學記》七。《詩紀》七十七。又《類聚》九作悲故井詩。引竭、渫、設三韻。）

【登三山詩】

　　仄逕崩且危。叢岩聳復垂。石藤多卷節。水樹繞蟠枝。海中昔自重。江蘇今如斯。（○《類聚》七。《詩紀》七十七。）

【之零陵郡次新亭詩】

　　江干遠樹浮。天末孤煙起。江天自如合。煙樹還相似。滄流未可源。高飄去何已。（○《類聚》二十九。《詩紀》七十七。）

【閨思詩】

　　春草醉春煙。深閨人獨眠。積恨顏將老。相思心欲燃。幾回明月夜。飛夢到郎邊。（○古詩類苑九十五。《詩紀》七十七。）

【酌修仁水賦詩】

　　〖韶州圖經曰：曲江縣修仁水北。有三楓亭五渡水。齊范云為始興。至修仁水。酌而飲之。賦《詩》曰：〗

　　三楓何習習。五渡何悠悠。且飲修仁水。不挹背邪流。（○事類賦水賦注。《御覽》五十九引方輿記。六十五引始興記。《詩紀》七十七。）

【登城怨詩】

　　楚妃歌修竹。漢女奏幽蘭。獨以閨中笑。豈知城上寒。（○《類聚》三十。《詩紀》七十七。）

【詠桂樹詩】〖《詩紀》雲。外編作庾信者非。〗

　　南中有八樹。繁華無四時。不識風霜苦。安知零落期。（○《類聚》八十九作詠桂詩。合璧事類別集三十八作范雲詩。《詩紀》七十七。）

【詠寒松詩】

　　修條拂層漢。密葉障天潯。凌風知勁節。負雪見貞心。（○《類聚》八十八。《詩紀》七十七。又合璧事類別集四十九作范雲詩。引心一韻。）

【園橘詩】

　　芳條結寒翠。圓實變霜朱。徙根楚州上。來複廣庭隅。（○《初學記》二十八。文苑英華三百二十六。《詩紀》七十七。）

【詠早蟬詩】

　　生隨春冰薄。質與秋塵輕。端綏挹霄液。飛音承露清。（○《類聚》九十七。《詩紀》七十七。）

【擬古五雜組詩】〖三言〗

　　五雜組。會塗山。往複還。兩崤關。不得已。孀與鰥。（○《類聚》五十六。《詩紀》七十七。）

【擬古】〖《詩紀》雲。見何遜集。〗

　　匣中一明鏡。好鑒明鏡光。明鏡不可鑒。一鑒一情傷。（○何水部集二。《詩紀》七十七。）

【自君之出矣】

　　自君之出矣。羅帳咽秋風。思君如蔓草。連延不可窮。（○《類聚》三十二。文苑英華二百二。《樂府詩集》六十九。）

【擬古四色詩】

　　丹如桓公廟。青如夕郎門。黑如南岩。白如東（《類聚》作來。）山猨。（○《類聚》五十六。《詩紀》七十七。）

【四色詩四首】

　　折柳青門外。握蘭翠疏中。綠蘋騁春日。碧渚澹時風。（○《類聚》五十六。《詩紀》七十七。）

　　差池朱燕去。繽翻赤雁歸。瀺灂丹魚聚。聯翻血鳥飛。（○同上）

　　素鱗颺北渚。白水杜南宛。獻環潤玉塞。歸珠照瓊轅。（○同上）

　　烏林葉將霣。墨池水就干。玄豹藏暮雨。黑豹凌夜寒。（○同上）

【別詩】〖《詩紀》雲。附見何遜集。〗

　　洛陽城東西。長作經時別。昔去雪如花。今來花似雪。（○《類聚》二十九。）

【述行詩】

　　振策出燕代。驅車背朔並。翩翩朱蓋轉。蕭蕭良馬鳴。（○古詩類苑八十四。《詩紀》七十七。）

　　宗夬

　　〈夬。字明敭。南陽涅陽人。仕齊。歷臨川王常侍、驃騎行參軍、秣陵令、都官尚書郎、御史中丞。天監元年。遷征虜長史、東海太守。二年。征為太子右衛率。冬。遷五兵尚書。三年。卒。年四十九。〉

【荊州樂三首】

　　迢遞樓雉懸。參差台親雜。城闕自相望。雲霞紛颯沓。（○《樂府詩集》七十二。《詩紀》八十九。）

　　章華遊獵去。紀郢從禽歸。溶溶紫煙合。鬱郁紅塵飛。（○《初學記》八。《詩紀》八十九。）

　　朝發江津路。暮宿靈溪道。平衢廣且直。長楊郁裊裊。（○同上）

【遙夜吟】

　　遙夜復遙夜。遙夜憂未歇。坐對風動帷。卧見雲間月。（○《樂府詩集》七十六。《詩紀》八十九。）

【別蕭諮議】〖衍〗詩

　　別酒正參差。乖情將陸離。悵焉臨桂苑。憫默瞻華池。輕雲流惠采。時雨亂清漪。眇眇追蘭逕。悠悠結芳枝。眷言終何托。心寄方在斯。（○古文苑四。《類聚》二十九作宗史詩。文苑英華二百八十六作宗史別詩。《詩紀》八十九。）

梁詩卷三

　　江淹

　　〈淹。字文通。濟陽考城人。仕宋。歷任始安王南徐州從事、巴陵王國左常侍、建平王南徐州鎮軍參軍、建安、吳興令、尚書駕部郎。齊建元初為建安王記室。遷中書侍郎。永明中。出為廬陵內史。還為尚書左丞。領國子博士。建武初。出為宣城太守。還為秘書監。梁受禪。為散騎常侍。遷金紫光祿大夫。天監四年卒。年六十二。謚曰憲。有齊史十二卷、集二十捲、後集十捲。〉

【樂府】

【銅爵妓】〖以下五言。〗

　　武皇去金閣。英威長寂寞。雄劍頓無光。雜佩亦銷爍。秋至明月圓。風傷白露落。清夜何湛湛。孤燭映蘭幕。撫影愴無從。惟懷憂不薄。瑤色行應罷。紅芳幾為樂。徒登歌舞台。終成螻蟻郭。（○本集三。《樂府詩集》三十一。《詩紀》七十五。）

【采菱曲】

　　秋日心容與。涉水望碧蓮。紫菱亦可采。試以緩愁年。參差萬葉下。泛漾百流前。高彩隘通壑。香氛麗黃川。歌出棹女曲。儛入江南弦。乘黿非逐俗。駕鯉乃懷仙。眾美信如此。無恨在清泉。（○本集四。《樂府詩集》五十一。《詩紀》七十五。又《類聚》八十二作采菱詩。引蓮、年、前、川、弦五韻。）

【詩】

【侍始安王石頭城詩】

　　緒官承盛世。逢恩侍英王。結劍從深景。撫袖逐曾光。暮情郁無已。流望在川陽。平原忽超遠。參差見南湘。何如塞北陰。雲鴻盡來翔。攬鏡照愁色。徒（本集作從。）坐引憂方。山中如未夕。無使桂葉傷。（○本集三。《詩紀》七十五。）

【從征虜始安王道中詩】

　　乘笏從帷幕。仄身豫休明。君子未獲晏。小人亦自營。結軒首涼野。驅馬素寒城。容裔還鄉棹。逶迤去國旌。山氣亘百里。山色與雲平。喬松日夜竦。紅霞旦夕生。徒慚恩厚概。空抱春施名。仰

　　願光威遠。歲晏返柴荊。（○本集三。《詩紀》七十五。）

【從冠軍建平王登廬山香爐峰詩】〖本集軍下有行字。《詩紀》同。〗

　　廣成愛神鼎。淮南好丹經。此山具鸞鶴。往來盡仙靈。瑤草正翕赩。玉樹信蔥青。絳氣下縈薄。白雲上杳冥。中坐瞰蜿虹。俯伏視流星。不尋遐怪極。則知耳目驚。日落長沙渚。曾陰萬里生。藉蘭素多意。臨風默含情。方學松柏隱。羞逐市井名。幸承光誦末。伏思托后旍。（本集作旌。《廬山記》同。○本集三。《文選》二十二。《廬山記》四。廬山紀事四。《詩紀》七十五。又《類聚》七作登廬山香爐峰詩。引冥、星、生、情四韻。）

【從建平王游紀南城詩】

　　恭承此嘉惠。末官至南荊。斂衽依光採。端笏奉仁明。再逢綠草合。重見翠雲生。江甸知禮富。漢渚聞教清。君王澹以思。樹羽望楚城。年積衣劍滅。地遠宮館平。錦帳終寂寞。彩瑟秘音英。丹沙信難學。黃金不可成。遷化每如茲。安用貴空名。流岩慘中懷。凝意方自驚。願借若木景。長照憂人情。（○本集三。《詩紀》七十五。又《類聚》六十三作登紀南城詩。引荊、明、生、清、城、平六韻。）

【望荊山詩】

　　奉義至江漢。始知楚塞長。南關繞桐柏。西嶽出魯陽。寒郊無留影。秋日懸清光。悲風撓重林。雲霞肅川漲。歲晏君如何。零淚沾衣裳。玉柱空掩露。金樽坐含霜。一聞苦寒奏。再使艷歌傷。（○本集三。《文選》二十七。《詩紀》七十五。又《類聚》七引長、陽、光、漲、裳五韻。）

【步桐台詩】

　　客子畏霜雪。憂至竟悠哉。綺帷生網羅。寶刀積塵埃。思君出漢北。鞍馬登楚台。歲彩合雲光。平原秋色來。寂聽積空意。凝望信長懷。蕙芬自有美。光景詎徘徊。山中忽緩駕。暮雪將盈階。（○本集三。《詩紀》七十五。）

【秋至懷歸詩】

　　悵然集漢北。還望岨山田。沄沄百重壑。參差萬里山。楚關帶秦隴。荊雲冠吳煙。草色斂窮水。木葉變長川。秋至帝子降。客人傷嬋娟。試訪淮海使。歸路成數千。蓬驅未止極。旌心徒自懸。若華想無慰。憂至定傷年。（○本集三。《詩紀》七十五。）

【渡西塞望江上諸山詩】

　　南國多異山。雜樹共冬榮。潺湲夕澗急。嘈嘈晨鵾鳴。石林上參錯。流沫下縱橫。鬆氣鑒青藹。

　　霞光鑠丹英。望古一凝思。留滯桂枝情。結友愛遠岳。採藥好長生。當畏佳人晚。秋蘭傷紫莖。海外果可學。歲暮誦仙經。（○本集三。《詩紀》七十五。）

【赤亭渚詩】

　　吳江泛丘墟。饒桂復多楓。水夕潮波黑。日暮精氣紅。路長寒光盡。鳥鳴秋草窮。瑤水雖未合。珠霜竊過中。坐識物序晏。卧視歲陰空。一傷千里極。獨望淮海風。遠心何所類。雲邊有征鴻。（○本集三。《詩紀》七十五。）

【渡泉嶠出諸山之頂詩】

　　岑崟蔽日月。左右信艱哉。萬壑共馳騖。百谷爭往來。鷹隼既厲翼。蛟魚亦曝鰓。崩壁迭枕卧。嶄石屢盤迴。伏波未能鑿。樓船不敢開。百年積流水。千歲生育苔。行行詎半景。余馬以長懷。南方天炎火。魂兮可歸來。（○本集三。《詩紀》七十五。）

【遷陽亭詩】

　　攬淚訪亭候。茲地乃閩城。萬古通漢使。千載連吳兵。瑤磵京嶄崒。銅山郁縱橫。方水埋金臒。圓岸伏丹瓊。下視雄虹照。俯看彩霞明。桂枝空命折。煙氣坐自驚。劍逕羞前檢。岷山慚舊名。伊我從霜露。仆御復孤征。楚客心命絕。一願聞越聲。（○本集三。《詩紀》七十五。）

【游黃櫱山詩】

　　長望竟何極。閩雲連越邊。南州饒奇怪。赤縣多靈仙。金峰各虧日。銅石共臨天。陽岫照鸞采。陰谿噴龍泉。殘杌千代木。廧崒萬古煙。禽鳴丹壁上。猿嘯青崖間。秦皇慕隱淪。漢武願長年。皆負雄豪威。棄劍為名山。況我葵藿志。松木橫眼前。所若同遠好。臨風載悠然。（○本集三。《詩紀》七十五。又《類聚》七引邊、仙、天、泉、間五韻。）

【還故園詩】

　　漢臣泣長沙。楚客悲辰陽。古今雖不舉。茲理亦宜傷。山中信寂寥。孤景吟空堂。北地三變露。南檐再逢霜。竊值不海辟。仄見圭緯昌。浮雲抱山川。遊子御故鄉。遽發桃花渚。適宿春風場。紅草涵電色。綠樹鑠煙光。高歌素關國。微嘆依笙篁。請學碧靈草。終歲自芬芳。（○本集三還故國。《詩紀》七十五。）

【劉僕射東山集詩】

　　蕭蕭雲色滋。惟愛起長思。喬木嘯山曲。征鳥怨水湄。共惜玉樽暮。願是光陰遲。紳裳視絕雲。銜意方此時。誦飾江皋駕。終從海濱詩。（○本集三。《詩紀》七十五。）

【陸東海譙山集詩】

　　杳杳長役思。思來使情濃。恆忌光氛度。藉蕙望春紅。青莎被海月。朱華冒水松。輕風曖長岳。雄虹赫遠峰。日暮崦嵫谷。參差彩雲重。永願白沙渚。游衍遂相從。丹山有琴瑟。不為憂傷容。（○本集三。《詩紀》七十五。）

【無錫縣歷山集詩】

　　愁生白露日。思起秋風年。竊悲杜蘅暮。攬涕吊空山。落葉下楚水。別鶴噪吳田。嵐氣陰不極。日色半虧天。酒至情蕭瑟。憑樽還惘。然。一聞清琴奏。歔泣方留連。況乃客子念。直置絲竹間。（○本集三。《詩紀》七十五。又《類聚》七作歷山詩。引年、山、田、天、然五韻。）

【外兵舅夜集詩】

　　丹林一葉舊。碧草從此空。煙光拂夜色。華舟盪秋風。斂意悵何已。極望情思中。瑤瀾寂以晏。若采能幾終。慕心亦誰寄。江皋桂有叢。（○本集四。《詩紀》七十五。）

【貽袁常侍詩】

　　昔我別楚水。秋月麗秋天。今君客吳坂。春色縹春泉。幽冀生碧草。沅湘含翠煙。鑠鑠霞上景。懵懵雲外山。涉江竟何望。留滯空採蓮。駐情光氣下。凝怨琴瑟前。珠貝性明潤。蘭玉好芳堅。不以宿昔岨。懷愧期暮年。（○本集三。《詩紀》七十五。又《類聚》二十九、文苑英華二百四十七並引天、泉、煙、山、蓮五韻。）

【古意報袁功曹詩】

　　從軍山隴北。長望陰山雲。涇渭各異流。恩情於此分。故人贈寶劍。鏤以瑤華文。一言鳳獨立。再說鸞無群。何得晨風起。悠哉凌翠氛。黃鵠去千里。垂涕為報君。（○本集三。樂府三十二作從軍行。廣《文選》十五作效阮公體。《詩紀》七十五。）

【寄丘三公詩】

　　昔我學冠劍。逢君在三川。何意風雨激。一訣異東西。菊秀空應奪。蘭芳幾時堅。堂恐握手畢。黯如光絕天。安得明月珠。攬涕寄吳山。（○本集三。《詩紀》七十五。）

【卧疾怨別劉長史詩】

　　四時煎日夜。玉露催紫榮。始懷未及嘆。春意秋方驚。涼草散螢色。衰樹斂蟬聲。憑景魂且謐。卧堂怨巳生。承君客江潭。先愁鴻雁鳴。吳山饒離袂。楚水多別情。金堅碧不滅。桂華蘭有英。無輟代上朝。豈惜鏡中明。但見一葉落。哀恨方未平。（○本集四。《詩紀》七十五。又《類聚》二十九引榮、驚、聲、鳴、情、英、平七韻。）

【應劉豫章別詩】

　　清塵播嶠岫。遠□被修□。□□□□代。高行乃厲天。俗態攬明懋。散□□才賢。裂□□□□。分□□堯甸。於時秋永永。江漢起殘煙。獵獵風翦樹。颯颯露傷蓮。霞出海中雲。水發江上泉。浸淫泉懷浦。泛濫雲辭山。洲渚一揚袂。殞意元氣前。願效卷施草。春華冬復堅。（○本集四。《詩紀》七十五。）

【燈夜和殷長史詩】

　　冬盡彩葉暮。金石亦懷傷。冰鱗不能起。水鳥望川梁。客子仿永夜。寂寞幽意長。卧歇丹丘采。坐失曾泉光。結眉慘成慮。銷憂非羽觴。此心冀可緩。清芷在沅湘。（○本集三。《詩紀》七十五。）

【贈煉丹法和殷長史詩】

　　琴高游會稽。靈變竟不還。不還有長意。長意希童顏。身識本爛熳。光曜不可攀。方驗參同契。金灶煉神丹。頓舍心知愛。永卻平生歡。玉牒裁可卷。珠蕊不盈簞。譬如明月色。流采映歲寒。一待黃冶就。青芬遲孤鸞。（○本集三。《詩紀》七十五。）

【從蕭驃騎新亭】〖本集、《詩紀》並誤作帝。今從宋刻本集。〗詩

　　鯢妖毀王度。虹氣岨王猷。上宰軫靈略。宏威肅廣謀。綿嶮冒戈堞。乘嶠回烽樓。燕兵歌越水。代馬思吳州。金笳夜一遠。明月信悠悠。雲色被江出。煙光帶海浮。開襟夾蒼宇。拓遠局溟洲。折日承丹谷。總駕臨青丘。仄待飆霧晏。方從畎壑游。（○本集三。《詩紀》七十五。）

【惜晚春應劉秘書詩】

　　煙景抱空意。蘅杜綴幽心。心憂望碧葉。涵影顧青林。風光多樹色。露華翻蕙陰。水苔方下蔓。石蘿日上尋。霞衣已具帶。仙冠不持簪。徒為多委郁。精魄還自臨。始獲瓊歌贈。一點重如金。山中有雜桂。玉瀝乃共斟。（○本集四。《詩紀》七十五。）

【秋夕納涼奉和刑獄舅詩】

　　蕭條晚秋景。旻雲承景斜。虛堂起青靄。崦嵫生暮霞。空居寂以欷。左右自幽歌。騎星謝屐尾。濯發慚陽阿。年歇玄圃璧。歲減天津波。金簫哀夜長。瑤琴怨暮多。四時通信黯。春風日夜過。楚水徒有蘭。憂至竟如何。（○本集四。《詩紀》七十五。）

【郊外望秋答殷博士詩】

　　白露掩江皋。清滿平地蕪。長夜亦何際。銜思久踟躕。企余重蘭貝。清才富金瑜。獨艷始東山。擅麗終西都。雲精無永滯。水碧豈雁濡。屬我茲景半。賞爾若光初。折麻異離群。紉蕙非索居。頻贈既雅歌。還懷諒短書。（○本集四。《詩紀》七十五。）

【冬盡難離和丘長史詩】

　　閑居深悵悵。颸寒拂中閨。寶禮自千里。縑書果君題。山川吐幽氣。雲景抱長懷。茲別亦為遠。潮瀾郁東西。汀皋日慘色。桂暗猿方啼。攬意誰侘傺。屑涕在心乖。杜蘅念無沫。石蘭終不暌。冀總歲暮駕。游衍蒼山蹊。（○本集四。《詩紀》七十五。）

【池上酬劉記室詩】

　　戚戚憂可結。結憂視春暮。紫荷漸曲池。皋蘭復徑路。蔥茜亘華堂。葐蒀雜綺樹。為此久佇立。容易光陰度。水館次文羽。山葉下暝露。懷賞入舊襟。悅物覽新賦。惜我無雕文。報章慚復素。（○本集四。《詩紀》七十五。）

【吳中禮石佛詩】

　　幻生太浮詭。長思多沈疑。疑思不慚炤。詭生寧盡時。敬承積劫下。金光鑠海湄。火宅斂焚炭。藥草匝惠滋。常願樂此道。誦經空山坻。禪心暮不雜。寂行好無私。軒騎久已訣。親愛不留遲。憂傷漫漫情。靈意終不淄。誓尋青蓮果。永入梵庭期。（○本集三。《詩紀》七十五。）

【採石上菖蒲詩】

　　瑤琴久蕪沒。金鏡廢不看。不見空閨里。縱橫愁思端。緩步遵汀渚。揚枻泛春瀾。電至煙流綺。水綠桂涵丹。憑酒竟未悅。半景方自嘆。每為憂見及。杜若詎能寬。冀採石上草。得以駐餘顏。赤鯉儻可乘。雲霧不復還。（○本集三。《初學記》二十。文苑英華三百二十七。《詩紀》七十五。又《類聚》八十一作石上菖蒲詩。引看、端、瀾、丹、嘆、寬、顏七韻。）

【就謝主簿宿詩】

　　季月寒氣重。滋蘭錯無芳。北風漂夜色。河凝暠如霜。悵哉心神晚。燭滅此深堂。芰衣如可贈。寧濕岨雲梁。（○本集三。《詩紀》七十五。）

【無錫舅相送銜涕】〖本集作御帝。誤。〗別詩

　　心遠路已迥。意滿辭未陳。曾風漂別蓋。北雲竦征人。杯酒憐歲暮。志氣非上春。若無孤鳥還。瀝泣何所因。（○本集三。《詩紀》七十五。）

【當春四韻同□左丞詩】

　　雷萌山中草。雲煦江上花。流煙漾璇景。輕風泛凌霞。我有幽蘭念。銜意矚里斜。友人殊未還。獨慰檐前華。（○本集四。《詩紀》七十五。）

【感春冰遙和謝中書詩二首】

　　江皋桐始華。斂衣望邊亭。平原何寂寂。島暮蘭紫莖。芬披好草合。流爛新光生。冰雪徒皦潔。此焉空守貞。（○本集三。《詩紀》七十五。）

　　暮意歌上眷。悵哉望佳人。攬洲之宿莽。命為瑤桂因。觀書術不變。學古道恆真。若作商山客。寄謝丹水濱。（○同上）

【詠美人春遊詩】

　　江南二月春。東風轉綠蘋。不知誰家子。看花桃李津。白雪凝瓊貌。明珠點絳唇。行人咸息駕。爭擬洛川神。（○古詩類苑九十三。）

【征怨詩】

　　盪子從征久。鳳樓簫管間。獨枕凋雲鬢。孤燈損玉顏。何日邊塵凈。庭前征馬還。（○古詩類苑八十四。《詩紀》七十五。）

【侍始安石頭城】

　　開局繞天邑。襟邑抱尊華。（○六朝事跡類編上。）

梁詩卷四

　　江淹

【詩】

【雜體詩三十首】〖並序〗

　　夫楚謠漢風。既非一骨。魏制晉造。固亦二體。璧猶藍朱成彩。雜錯之變無窮。宮角為音。靡曼之態不極。故蛾眉詎同貌。而俱動于魄。芳草寧共氣。而皆悅于魂。不其然歟。至於世之諸賢。各滯所迷。莫不論甘而忌辛。好丹而非素。豈所謂通方廣恕。好遠兼愛者哉。乃及公幹、仲宣之論。家有曲直。安仁、士衡之評。人立矯抗。況復殊於此者乎。又貴遠賤近。人之常情。重耳輕目。俗之恆蔽。是以邯鄲托曲于李奇。士季假論于嗣宗。此其效也。然五言之興。諒非敻古。但關西鄴下。既已罕同。河外江南。頗為異法。故玄黃經緯之辨。金碧浮沉之殊。仆以為亦各具美兼善而已。今作三十首詩。斅其文體。雖不足品藻淵流。庶亦無乖商搉云爾。（○本集四。《文選》三十二。《詩紀》七十六。又略見《初學記》二十一。）

【古離別】〖六臣本《文選》注云。五臣作別離。〗

　　遠與君別者。乃至雁六關。黃雲蔽千里。遊子何時還。送君如昨日。檐前露已團。不惜蕙草晚。所悲道里寒。君在天一涯。妾身長別離。願一見顏色。不異瓊樹枝。菟絲及水萍。所寄終不移。（○本集四。《文選》三十一。玉台新詠五作古體。《類聚》二十九作擬古雜體詩。《樂府詩集》七十一。廣《文選》十。《詩紀》七十六。）

【李都尉陵從軍】

　　樽酒送征人。踟躕在親宴。日暮浮雲滋。握手淚如霰。悠悠清水川。嘉魴得所薦。而我在萬里。結友不相見。袖中有短書。願寄雙飛燕。（本集四。《文選》三十一。《樂府詩集》三十二作從軍行。廣《文選》十作從軍詩。《詩紀》七十六。）

【班婕妤詠扇】

　　紈扇如團月。出自機中素。畫作秦王女。乘鸞向煙霧。彩色世所重。雖新不代故。竊愁涼風至。吹我玉階樹。君子恩未畢。零落在中路。（○本集四。《文選》三十一。玉台新詠五作班婕妤。樂府詩休四十二作怨歌行。《詩紀》七十六。又《類聚》四十一作擬班婕妤詠扇。引素、霧、樹、路四韻。）

【魏文帝曹丕游宴】

　　置酒坐飛閣。逍遙臨華池。神飆自遠至。左右芙蓉披。綠竹夾清水。秋蘭被幽崖。月出照園中。冠佩相追隨。客從南楚來。為我吹參差。淵魚猶伏浦。聽者未雲罷。高文一何綺。小儒安足為。肅肅廣殿陰。雀聲愁北林。眾賓還城邑。何用慰我心。（廣《文選》作我思。○本集四。《文選》三十一。《御覽》五百九十二作魏文帝游宴詩。《樂府詩集》三十六作善哉行。廣《文選》八作魏文帝游宴。《詩紀》七十六。）

【陳思王曹植贈友】

　　君王禮英賢。不悋千金璧。雙闕指馳道。朱宮羅第宅。從容冰井台。清池映華薄。涼風盪芳氣。碧樹先秋落。朝與佳人期。日夕望青閣。褰裳摘明珠。徙倚拾蕙若。眷我二三子。辭義麗金雘。延陵輕寶劍。季布重然諾。處富不忘貧。有道在葵藿。（○本集四。《文選》三十一。《詩紀》七十六。）

【劉文學楨感懷】

　　蒼蒼山中桂。團團霜露色。霜露一何緊。桂枝生自直。橘柚在南國。因君為羽翼。謬蒙聖主私。托身文墨職。丹彩既已過。敢不自雕飾。華月照芳池。列坐金殿側。微臣固受賜。鴻恩良未測。（○本集四。《文選》三十一。廣《文選》九。《詩紀》七十六。又草堂詩箋十二夏夜嘆注引一句。）

【王侍中粲懷德】

　　伊昔值世亂。秣馬辭帝京。既傷蔓草別。方知伏杜情。崤函盪丘墟。冀闕緬縱橫。倚棹泛涇渭。日暮山河清。蟋蟀依素野。嚴風吹枯莖。鸛鷁在幽草。客子淚己零。去鄉三元十載。幸遭天下平。賢主降嘉賞。金貂服玄纓。侍宴出河曲。飛蓋游鄴城。朝露竟幾何。忽如水上萍。君子篤恩義。柯葉終不傾。福履既所綏。千載垂令名。（○本集四。《文選》三十一。廣《文選》九作王粲懷德詩。《詩紀》七十六。）

【嵇中散康言志】

　　曰余不師訓。潛志去世塵。遠想出宏域。高步超常倫。靈鳳振羽儀。戢景西海濱。朝食琅玕實。夕飲玉池津。處順故無累。養德乃入神。曠哉宇宙惠。雲羅更四陳。哲人貴識義。大雅明庇身。庄生悟無為。老氏守其真。天下皆得一。名實久相賓。咸池饗爰居。鐘鼓或愁辛。柳惠善直道。孫登庶知人。寫懷良未遠。感贈以書紳。（○本集四。《文選》三十一。廣《文選》八作晉嵇康叔夜言志詩。《詩紀》七十六。）

【阮步兵籍詠懷】

　　青島海上游。鶯斯蒿下飛。浮沈不相宜。羽翼各有歸。飄飄可終年。瀁安是非。朝雲乘變化。光耀世所希。精衛銜木石。誰能測幽微。（○本集四。《文選》三十一。《詩紀》七十六。）

【張司空華離情】

　　秋月映簾櫳。懸光入丹墀。佳人撫鳴琴。清夜守空帷。蘭徑少行跡。玉台生網絲。庭樹發紅彩。閨草含碧滋。延佇整綾綺。萬里贈所思。願垂湛露惠。信我皎日期。（○本集四。《文選》三十一。玉台新詠五。《詩紀》七十六。）

【潘黃門岳述哀】〖李善本《文選》作悼亡。〗

　　青春速天機。素秋馳白日。美人歸重泉。凄愴無終畢。殯宮已肅清。松柏轉蕭瑟。俯仰未能弭。尋念非但一。撫衿悼寂寞。恍然若有失。明月入綺窗。仿佛想蕙質。銷憂非萱草。永懷寄夢寐。夢寐復冥冥。何由覿爾形。我慚北海術。爾無帝女靈。駕言出遠山。徘徊泣松銘。雨絕無還雲。華落豈留英。日月方代序。寢興何時平。（○本集四。《文選》三十一。《詩紀》七十六。）

【陸平原極羈宦】

　　儲后降嘉命。恩紀被微身。明發眷桑梓。永嘆懷密親。流念辭南澨。銜怨別西津。驅馬遵淮泗。旦夕見梁陳。服義追上列。矯跡廁宮臣。朱黻咸髦士。長纓皆俊民契闊承華內。綢繆逾歲年。日暮聊總駕。逍遙觀洛川。殂歿多拱木。宿草凌寒煙。遊子易感慨。躑躅還自憐。願言寄三鳥。離思非徒然。（○同上）

【左記室思詠史】

　　韓公淪賣葯。梅生隱市門。百年信荏苒。何為苦心魂。當學衛霍將。建功在河源。珪組賢君眄。青紫明主恩。終軍才始達。賈誼位方尊。金張服貂冕。許史乘華軒。王侯貴片議。公卿重一言。太平多歡娛。飛蓋東都門。顧念張仲蔚。蓬蒿滿中園。（○同上）

【張黃門協苦雨】

　　丹霞蔽陽景。綠泉涌陰渚。水鸛巢層甍。山雲澗柱礙。有弇興春節。愁霖貫秋序。燮燮涼葉奪。戾戾颸風舉。高談玩四時。索居慕儔侶。青苕日夜黃。芳蕤成宿楚。歲暮百慮交。無以慰延佇。（○本集四。《文選》三十一。《詩紀》七十六。又《白帖》引一句。○逯案。《類聚》八十二草部苔引青苔日夜黃句。似此原作苔字。查晉宋人多以苕為條。條可以由青而黃。而苔則不可。應以作苕者為是。《說文》系傳草部苕引此句作苕。）

【劉太尉琨傷亂】

　　皇晉遘陽九。天下橫氛霧。秦趙值薄蝕。幽並逢虎據。伊作荷寵靈。感激徇馳騖。雖無六奇術。冀與張韓遇。甯戚扣角歌。桓公遭乃舉。荀息冒嶮難。實以忠貞故。空令日月逝。愧無古人度。飲馬出城濠。北望沙漠路。千里何蕭條。白日隱寒樹。投袂既憤懣。撫枕懷百慮。功名惜未立。玄發已改素。時哉苟有會。治亂惟冥數。（○本集四。《文選》三十一。《詩紀》七十六。）

【盧郎中】〖本集作侍郎。李善本《文選》作中郎。〗諶感交

　　大廈須異材。廊廟非庸器。英俊著世功。多士濟斯位。眷顧成綢繆。乃與時髦匹。姻媾久不虧。契闊豈但一。逢厄既已同。處危非所恤。常慕先達概。觀古論得失。馬服為趙將。疆場得清謐。信陵佩魏印。秦兵不敢出。慨無握中策。徒慚素絲質。羈旅去舊京。感遇逾琴瑟。自顧非杞梓。勉力在無逸。更以畏友朋。濫吹乖名實。（《詩紀》作實名。誤。○同上）

【郭弘農璞游仙】

　　崦山多靈草。海濱饒奇石。偃蹇尋青雲。隱淪駐精魄。道人讀丹經。方士煉玉液。朱霞入窗牖。曜靈照空隙。傲睨摘木芝。陵波采水碧。眇然萬里游。矯掌望煙客。永得安期術。豈愁濛汜迫。（○同上）

【孫】〖《文選》作張。六臣本注云。五臣作孫。〗廷尉綽雜述

　　太素既已分。吹萬著形兆。寂動苟有源。因謂殤子夭。道喪涉千載。津梁誰能了。思乘扶搖翰。卓然凌風矯。靜觀尺棰義。理足未嘗少。冏冏秋月明。憑軒詠堯老。浪跡無蚩妍。然後君子道。領略歸一致。南山有綺皓。交臂久變化。傳火乃薪草。亹亹玄思清。胸中去機巧。物我俱忘懷。可以狎鷗鳥。（○同上）

【許征君詢自敘】

　　張子暗內機。單生蔽外象。一時排冥筌。冷然空中賞。遣此弱喪情。資神任獨往。採藥白雲隈。聊以肆所養。丹葩曜芳蕤。綠竹陰間敞。苕苕寄意勝。不覺凌虛上。曲欞激鮮飆。石室有幽響。去矣從所欲。得失非外獎。至哉操斤客。重明固已朗。五難既灑落。超跡絕塵網。（○同上）

【殷東陽仲文興矚】

　　晨游任所萃。悠悠蘊真趣。雲天亦遼亮。時與賞心遇。青松挺秀萼。蕙色出喬樹。極眺清波深。緬映石壁素。瑩情無餘滓。拂衣釋塵務。求仁既自我。玄風豈外慕。直置忘所宰。蕭散得遺慮。（○同上）

【謝僕射混遊覽】

　　信矣勞物化。憂襟未能整。薄言遵郊衢。總轡出台省。凄凄節序高。寥寥心悟永。時菊耀岩阿。雲霞冠秋嶺。眷然惜良辰。徘徊踐落景。卷舒雖萬緒。動復歸有靜。曾是迫桑榆。歲暮從所秉。舟壑不可攀。忘懷寄匠郢。（○同上）

【陶征君潛田居】

　　種苗在東皋。苗生滿阡陌。雖有荷鉏倦。濁酒聊自適。日暮巾柴車。路暗光已夕。歸人望煙火。稚子候檐隙。問君亦何為。百年會有役。但願桑麻成。蠶月得紡績。素心正如此。開逕望三益。（○同上）

【謝臨川靈運游山】

　　江海經邅回。山嶠備盈缺。靈境信淹留。賞心非徒設。平明登雲峰。杳與廬霍絕。碧障長周流。金潭恆澄徹。洞林帶晨霞。石壁映初晰。乳竇既滴瀝。丹井復寥泬。岩崿轉奇秀。崟岑還相蔽。赤玉隱瑤溪。雲錦被沙汭。夜聞猩猩啼。朝見鼯鼠逝。南中氣候暖。朱華凌白雪。幸游建德鄉。觀奇經禹穴。身名竟誰辨。圖史終磨滅。且泛桂水潮。映月游海澨。攝生貴處順。將為智者說。（○本集四。《文選》三十一。《詩紀》七十六。又韻補五引泬、蔽二韻。澨、說二韻。）

【顏特進延之侍宴】

　　太（本集誤作大。）微凝帝宇。瑤光正神縣。揆日粲書史。相都麗聞見。列漢構仙宮。開天制寶殿。桂棟留夏飆。蘭橑停冬霰。青林結冥濛。丹巘被蔥茜。山雲備卿靄。池卉具靈變。重陽集清氛。下輦降玄宴。騖望分環隊。曬曠盡都甸。氣生川岳陰。煙滅淮海見。中坐溢朱組。步檐簉瓊弁。禮登佇睿情。樂闋延皇眄。測恩躋逾逸。沿牒懵浮賤。承榮重兼金。巡華過盈瑱。敢飾輿人詠。方慚淥水薦。（○本集四。《文選》三十一。《詩紀》七十六。）

【謝法曹惠連贈別】

　　昨發赤亭渚。今宿浦陽汭。方作雲峰異。豈伊千里別。芳塵未歇席。零淚猶在袂。停艫望極浦。弭棹阻風雪。風雪既經時。夜永起懷思。汛濫北湖游。苕亭南樓期。點翰詠新賞。開袠瑩所疑。摘芳愛氣馥。拾蕊憐色滋。色滋畏沃若。人事亦銷鑠。子衿怨勿往。谷風誚輕薄。共秉延州信。無慚仲路諾。靈芝望三秀。孤筠情所托。所托已殷勤。祗足攪懷人。今行嵊外。銜思至海濱。覿子杳未僝。款睇在何辰。雜佩雖可贈。疏華竟無陳。無陳心悁勞。旅人豈游遨。幸及風雪霽。青春滿江皋。解纜候前侶。還望方鬱陶。煙景若離遠。末響寄瓊瑤。（○本集四。《文選》三十一。《詩紀》七十六。又草堂詩箋六自京詩注引一句。韻補五作擬古。引汭、別二韻。）

【王征君微養疾】

　　窈藹瀟湘空。翠澗澹無滋。寂歷百草晦。欻吸鵾雞悲。清陰往來遠。月華散前墀。煉藥矚虛幌。汛瑟卧遙帷。水碧驗未黷。金膏靈詎緇。北渚有帝子。蕩漾不可期。悵然山中暮。懷痾屬此詩。（○本集四。《文選》三十一。《詩紀》七十六。又草堂詩箋三十五虎牙詩注引一句。大曆詩注引一句。黃氏集千家注杜詩補遺九引一句。）

【袁太尉淑從駕】

　　宮廟禮哀敬。枌邑道嚴玄。恭潔由明祀。肅駕在祈年。詔徒登季月。戒鳳藻行川。雲旆象漢徙。宸網擬星懸。朱棹麗寒渚。金鍐映秋山。羽衛藹流景。彩吹震沈淵。辨詩測京國。履籍鑒都鄽。氓謠響玉律。邑頌被丹弦。文軫薄桂海。聲教燭冰天。和惠頒上笏。恩渥浹下筵。幸侍觀洛后。豈慕巡河前。服義方無沫。展歌殊未宣。（○本集四。《文選》三十一。《詩紀》七十六。）

【謝光祿庄郊遊】

　　肅舲出郊際。徙樂逗江陰。翠山方藹藹。青浦正沈沈。涼葉照沙嶼。秋榮冒水潯。風散松架險。雲郁石道深。靜默鏡綿野。四睇亂層岑。氣清知雁引。露華識猨音。雲裝信解黻。煙駕可辭金。始整丹泉術。終覿紫芳心。行光自容裔。無使弱思侵。（○同上）

【鮑參軍昭戎行】

　　豪士枉尺璧。宵人重恩光。狥義非為利。執羈輕去鄉。孟冬郊祀月。殺氣起嚴霜。戎馬粟不暖。軍士冰為漿。晨上城皋坂。磧礫皆羊腸。寒陰籠白日。大谷晦蒼蒼。息徒稅征駕。倚劍臨八荒。鷦鵬不能飛。玄武伏川梁。鎩翮由時至。感物聊自傷。堅儒守一經。未足識行藏。（○同上）

【休上人怨別】〖李善本《文選》作別怨。〗

　　西北秋風至。楚客心悠哉。日暮碧雲合。佳人殊未來。露彩方泛艷。月華始徘徊。寶書為君掩。瑤琴詎能開。相思巫山渚。悵望陽雲台。膏爐絕沈燎。綺席生浮埃。桂水日千里。因之平生懷。（○本集四。《文選》三十一。玉台新詠五。《詩紀》七十六。）

【學魏文帝詩】

　　西北有浮雲。繚繞華陰山。惜哉時不遇。入夜值霜寒。秋風聒地起。吹我至幽燕。幽燕非我國。窈窕為誰賢。少年歌且止。歌聲斷客子。（○本集三。《詩紀》七十六。）

【效阮公詩十五首】〖《詩紀》雲。集作效古。〗

　　歲暮懷感（《類聚》作多懷。）傷。中夕弄清琴。戾戾曙風急。團團明月陰。孤雲出北山。宿鳥驚東林。誰謂人道廣。憂慨自相尋。寧知霜雪后。獨見松竹心。（○本集三。《類聚》二十六。《詩紀》七十六。）

　　十年學讀書。顏華尚美好。不逐世間人。鬥雞東郊道。富貴如浮雲。金玉不為寶。一旦鵜鴂鳴。嚴霜被勁草。志氣多感失。淚下沾懷抱。（○同上）

　　白露淹庭樹。秋風吹羅衣。忠信主不合。辭意將訴誰。獨坐東軒下。雞鳴夜已晞。總駕命賓仆。遵路起旋歸。天命誰能見。人蹤信可疑。（○本集三。《詩紀》七十六。）

　　飄飄恍惚中。是非安所之。大道常不驗。金火每如斯。慷慨少淑貌。便娟多令辭。宿昔秉心誓。靈明將見期。願從丹丘駕。長弄華池滋。（○同上）

　　陰陽不可知。鬼神惟杳冥。暫試武帝貌。一見李后靈。同情淪異物。有體入無形。賢聖共草昧。仁智焉足明。變化未有極。恍惚誰能精。（○同上）

　　若木出海外。本自丹水陰。群帝共上下。鸞鳥相追尋。千齡猶旦夕。萬世更浮沉。豈與異鄉士。瑜瑕論淺深。（○同上）

　　夏后乘兩龍。高會在帝台。榮光河雒出。白雲蒼梧來。侍御多賢聖。升降有群才。四時有變化。盛明不徘徊。高陽邈已遠。佇立誰語哉。（○本集三。廣《文選》十五。《詩紀》七十六。）

　　昔余登大樑。西南望洪河。時寒原野曠。風急霜露多。仲冬正慘切。日月少精華。落葉縱橫起。飛鳥時相過。搔首廣川陰。懷歸思如何。常願反初服。間步潁（廣《文選》作頻。）水阿。（○同上）

　　宵月輝西極。女圭映東海。佳麗多異色。芬葩有奇采。綺縞非無情。光陰命誰待。不與風雨變。長共山川在。人道則不然。消散隨風改。（○本集三。《詩紀》七十六。）

　　少年學擊劍。從師至幽州。燕趙兵馬地。唯見古時丘。登城望山水。平原獨悠悠。寒暑有往來。功名安可留。（○同上）

　　擾擾當途子。毀譽多埃塵。朝生輿馬間。夕死衢路濱。藜藿應見棄。勢位乃為親。華屋爭結綬。朱門競彈巾。徒羡草木利。不愛金碧身。至德所以貴。河上有丈人。（○同上）

　　華樹曜北林。芬芳空自宣。秋至白雲起。蟪蛄號庭前。中心有所思。虛堂獨浩然。安坐詠琴瑟。逍遙可永年。（○同上）

　　假乘試行游。北望高山岑。翩翩征鳥翼。蕭蕭松柏陰。感時多辛酸。覽物更傷心。性命有定理。禍福不可禁。唯見雲際鵠。江海自追尋。（○同上）

　　夕雲映西山。蟋蟀吟桑梓。零露被百草。秋風吹桃李。君子懷苦心。感慨不能止。駕言遠行游。驅馬清河涘。寒暑更進退。金石有終始。光色俯仰間。英艷難久恃。（○同上）

　　至人貴無為。裁魂守寂寥。唯有馳騖士。風塵有一朝。輿馬相跨躍。賓從共衿驕。天道好盈缺。春華故秋凋。不知北山民。商歌弄場苗。（○同上）

【清思詩五首】

　　趙后未至麗。陰妃非美極。情理儻可論。形有焉足識。帝女在河洲。晦映西海側。陰陽無定光。雜錯千萬色。終歲如瓊草。紅華長翕赩。（○本集三。《詩紀》七十六。）

　　師曠操雅操。延子聆奇音。玄鶴徒翔舞。清角自浮沉。明琯東南逝。精絲西北臨。白雲瑤池曲。止使淚淫淫。（○同上）

　　秋夜紫蘭生。湛湛明月光。偃蹇靈芝采。（本集誤作來。）容裔紫華堂。林木不拂蓋。淇水寧漸裳。倏忽南江陰。照曜北海陽。從此長往來。萬世無感傷。（○同上）

　　白露滋金瑟。清風盪玉琴。空閨饒遠念。虛堂生夜陰。茲夕一何哀。明月沒西林。世人重時暮。道士情亦深。願乘青鳥翼。徑出玉山岑。（○同上）

　　至德不可傳。靈龜不可侶。草木還根蒂。精靈歸妙理。我學杳冥道。誰能測窮已。須待九轉成。終會長沙市。（○同上）

【傷內弟劉常侍詩】

　　金璧自蕙質。蘭杜信嘉名。丹彩既騰跡。華萼故揚聲。伊余方罷秀。嘆息向君榮。誰疑春光昃。何遽秋露輕。遠心惜近路。促景怨長情。風至衣袖冷。況復蟪蛄鳴。白露沿漢沼。明月空漢生。長悲離短意。惻切吟空庭。注欷東郊外。流涕北山坰。（○本集四。《詩紀》七十六。）

【悼室人詩十首】

　　佳人永暮矣。隱憂遂歷茲。寶燭夜無華。金鏡晝恆微。桐葉生綠水。霧天流碧滋。蕙弱芳未空。蘭深鳥思時。湘醽徒有酌。意塞不能持。（○本集四。《詩紀》七十六。）

　　適見葉蕭條。已復花庵郁。帳里春風盪。檐前還燕拂。垂涕視去景。摧心向徂物。今悲輒流涕。昔歡常飄忽。幽情一不弭。守嘆誰能慰。（○同上）

　　夏雲多雜色。紅光鑠蕤鮮。苒弱屏風草。潭拖曲池蓮。黛葉鑒深水。丹華香碧煙。臨彩方自吊。攬氣以傷然。命知悲不絕。恆如注海泉。（○同上）

　　駕言出遊衍。冀以滌心胸。復值煙雨散。清陰帶山濃。素沙匝廣岸。雄虹冠尖峰。出風舞森桂。落日曖圓松。還結生不念。楚客獨無容。（○同上）

　　秋至搗羅紈。淚滿未能開。風光肅入戶。月華為誰來。結眉向珠網。瀝思視青苔。鬢局將成葆。帶減不須摧。我心若函煙。葐蒀滿中懷。（○同上）

　　窗塵歲時阻。閨蕪日夜深。流黃夕不織。寧聞梭杼音。涼靄漂虛座。清香盪空琴。蜻引知寂寥。蛾飛測幽陰。乃抱生死悼。豈伊離別心。（○同上）

　　顥顥氣薄暮。蓛蓛清衾單。階前水光裂。樹上雪花團。庭鶴哀以立。雲雞肅且寒。方東有苦淚。承夜非膏蘭。從此永黯削。萱葉焉能寬。（○同上）

　　杼悲情雖滯。送往意所知。空座幾時設。虛帷無久垂。暮氣亦何勁。嚴風照天涯。夢寐無端際。惝恍有分離。意念每失乖。徒見四時虧。（○同上）

　　神女色姱麗。乃出巫山湄。逶迤羅袂下。鄣日望所思。佳人獨不然。戶牖絕錦綦。感此增嬋娟。屑屑涕自滋。清光澹且減。低意守空帷。（○同上）



　　二妃麗瀟湘。一有乍一無。佳人承雲氣。無下此幽都。當追帝女跡。出入泛靈輿。掩映金淵側。游豫碧山隅。曖然時將罷。臨風返故居。（○同上）

【詩】

　　通渠運春流。幽谷渙□冰。盪穢出新泉。游望登重陵。（○玉燭寶典一。）

【自樂昌郡溯流入郴詩】

　　茲山界夷夏。天際橫寥廓。（○輿地紀勝五十七。）

【詩】

　　河州多沙塵。風吹黃雲起。（○升庵詩話。）

【歌】〖去故鄉賦系此歌。〗

　　芳洲之草行欲暮。桂水之波不可渡。絕世獨立兮報君子之一顧。（○本集一。《類聚》三十。）

【歌】〖倡婦自悲賦系此歌。〗

　　曲台歌未徙。黃壤哭已親。玉玦歸無色。羅衣會生塵。驕才雄力君何怨。徒念薄命之苦辛。（○本集一。）

【謠】〖蓮華賦系此謠。〗

　　秋雁度兮芳草殘。琴柱急兮江上寒。願一見兮道我意。千里遠兮長路難。（○本集一。）

　　謠〖學梁王兔園賦系此謠。〗

　　碧玉作碗銀為盤。一刻一鏤化雙鸞。（○本集二。）

【歌】〖學梁王兔園賦系此歌。〗

　　美人不見紫錦衾。黃泉應至何所禁。（○本集二。）

【詩】〖學梁王兔園賦系此詩。〗

　　見上客兮心歷亂。送短詩兮懷長嘆。中人望兮蠶既飢。燮蹀暮兮思夜半。（○本集二。）

【雜三言五首】

　　予上國不才。黜為中山長史。待罪三載。究識煙霞之狀。既對道書。官又無職。筆墨之勢。聊為後文。（○按江淹自序。中山當作山中。）

【構象台】

　　曰上妙兮道之精。道之精兮俗為名。名可宗兮聖風立。立聖風兮茲教生。寫經記兮記圖剎。畫影象兮在丹青。起凈法兮出西海。流梵音兮至索溟。網紫宙兮洽萬品。冠璇寓兮濟群生。余汩阻兮至南國。跡已徂兮心未扃。立孤台兮山岫。架半室兮江汀。累青杉于澗構。積紅石于林欞。雲八重兮七色。山十影兮九形。金燈兮江籬。環軒兮匝池。相思兮豫章。戴雪兮抱霜。栽異木而同秀。鍾雜草而一香。苔蘚生兮繞石戶。蓮花舒兮綉池梁。伊日月之寂寂。無人音與馬跡。耽禪情于雲逕。守息心於端石。永結意于鷲山。長憔悴而不惜。（○本集十。梁刻本四。）

【訪道經】

　　百學兮異文。錦派兮綺分。珍君之言兮皦無際。悅子之道兮迥不群。澹深韻于白水。儼高意于浮雲。軌賢豪於後學。軼望識於前文。茲道兮可傳。可傳兮皓然。挾茲心兮赴絕國。懷此書兮坐空山。空山隱轔兮窮翠崿。水散漫兮涵素壑。海外陰兮氣曇曇。江上月兮光灼灼。東南出兮是一山。西北來兮乃雙鶴。池中蓮兮十色紅。窗前樹兮萬葉落。四壁深兮乃泬。左右虛兮如寂寞。寂寞兮山室。德經兮道{失衣}。盪魂兮刷氣。掩憂兮靜疾。信若人兮先覺。聊與子兮如一。（○同上）

【鏡《論語》】

　　巡青史之殘誥。覽朱管之遺冊。惟魯濱之一叟。信銜道而探寂。世艱險而多阻。君英明而不革。講業兮齊衛。論精兮汴泗。子之說兮義已秘。成賈鄭之雄理。可黃何之壯思。惜古人之取才。瞰青雲而靖意。意恬悵兮有端。才贈峻兮可觀。憲媯禹而折法。襲仁誼而求安。不嬿婉于戚施。寧踸踔于馬蘭。俾後生之庶士。鑒明德之音翰。惟山中兮寂寞。沉憂思兮無從。石紅青兮百疊。山濃淡兮萬重。日下兮□□。月出兮銅峰。竹色兮拂戶。水氣兮繞窗。味哲人之遺珍。折片句兮忘老。嘉石門之埋名。憐柳子之沈道。書吳伯于衣袖。鏤顏子於心抱。籌出處之叔仲。酌言默之多少。若妙行與上靈。非積學之所紹。至游夏以升降。幸砥心而勿夭。（○同上）

【悅曲池】

　　北山兮黛柏。南江兮石。峰兮若虹。黛樹兮如晝。暮雲兮十里。朝霞兮千尺。千尺兮綿綿。青氣兮往旋。桐之葉兮蔽日。桂之枝兮刺天。百谷多兮瀉亂波。雜磵饒兮鶩叢泉。竟長洲兮匝東島。縈曲嶼兮繞西山。山巒岏兮水環合。水環合兮石重沓。林中電兮雨冥冥。江上風兮木颯颯。盟清冷兮適潺湲。白雲起兮吊石蓮。客子思兮心斷絕。心斷絕兮愁無閑。步東池兮夜未艾。卧西窗兮月向山。引一息于魂內。擾百緒于眼前。意春蘭與秋若。願不絕於江邊。（○同上）

【愛遠山】

　　伯鸞兮已遠。名山兮不返。逮紺草之可結。及朱華之未晚。緤余馬于椒阿。漾余舟于沙衍。臨星朏兮樹暗。看日爍兮霞淺。淺霞兮駮雲。一合兮一分。映壑兮為飾。綴澗兮居文。碧色兮婉轉。丹秀兮芬蒀。深林寂以窈窈。上猨狖之所群。群猨兮聒山。大林兮蔽天。楓岫兮筠嶺。蘭畹兮芝田。紫蒲兮光水。紅荷兮艷泉。香枝兮嫩葉。翡累兮翠疊。非郢路之遼遠。實寸憂之相接。欷美人於心底。願山與川之可涉。若溘死於汀潭。哀時命而自愜。（○同上）

【應謝主簿騷體】

　　山欞靜兮悲凝涼。澗軒掩兮酒涵霜。曾風激兮綠蘋斷。積石閉兮紫苔傷。芝原寂少色。筠原寂少色。筠庭黯無光。沐予冠于極浦。馳予珮兮江陽。吊秋冬之已暮。憂與憂兮不忘。使杜蘅可翦而棄。夫何貴于芬芳。（○本集十。梁刻本四。）

【劉僕射東山集學騷】

　　含秋一顧。眇然山中。檀樂循□。便娟來風。木瑟瑟兮氣芬蒀。石戈戈兮水成文。擿江崖之素草。窺海岫之青雲。願芙蓉兮未晦。遵江波兮待君。（○本集十。梁刻本四。）

【山中《楚辭》六首】

　　青春素景兮白日出之藹藹。吾將弭節于江夏。見杜若之如大。結雕鱗以成車。懸雜羽而為蓋。草色綠而馬聲悲。欷沿油以流帶。（○本集十。梁刻本四。）

　　予將禮于太一。乃雄劍兮玉鉤。日華粲于芳閣。月金披于翠樓。舞燕趙之上色。激河淇之名謳。薦西海之異品。傾東嶽之庶羞。乘魚文兮錦質。要靈人兮中州。（○同上）

　　入橘浦兮容與。心敞惘兮迷所識。視煙霞而一色。深秋窈以虧。天上列星之所極。（○同上○本集與下連讀為一首。）

　　桂之生兮山之巒。紛可愛兮柯團團。谿崎嶬兮石架阻。颼兮木道寒。煙色閉兮喬木橈。嵐氣暗兮幽篁難。忌蟪蛄之蚤吟。惜玉孫之晚還。信于邑兮白露。方夭病兮秋蘭。（○同上）

　　石簁簁兮蔽日。雪疊疊兮薄樹。車蕭條兮山逼。舟容與兮水路。愍晨夜之摧挫。感春秋之欲暮。征夫輟而在位。御者跼而載顧。（○同上）

　　魂兮歸來。異方不可以親。蝮蛇九首。雄虺戴鱗。炎穴一光。骨爛魂傷。玄狐曳尾。赤象為梁。至日歸來。無往此異方。（○同上）

　　蕭鈞

　　〈鈞。齊高帝子。出繼衡陽王。與王智深、江淹等以文章相賞會。〉

【晚景游泛懷友】

　　〖《詩紀》雲。此詩類唐人作。當為唐蕭鈞也。《初學記》作梁。〗

　　龍開依御溝。鳳轄轉芳洲。雲峰初辨夏。麥氣早迎秋。山翠餘煙積。川平晚照收。浪隨文鷁轉。渡逐彩鴛浮。風花轉未落。岩泉咽不流。一辭金谷苑。空想竹林游。（○《初學記》十八。《御覽》四百十。《詩紀》八十五。）

梁詩卷五

　　王暕

　　〈暕。字思晦。琅邪人。齊太尉儉字。弱冠選尚淮南公主。拜駙馬都尉。齊明帝時。除驃騎從事中郎。天監初。除太子中庶子。歷侍中、五兵尚書。出為晉陵太守。征為吏部尚書。累遷侍中、尚書左僕射。領國子祭酒。天監四年卒。年四十七。〉

【觀樂應詔詩】

　　趙瑟含清音。秦箏凝逸響。參差陳九夏。依遲分四上。從風繞金梁。含雲映珠網。遞奏豈二八。繁弦非一兩。幸叨東郭吹。側陪南風賞。忘味信鏗鏘。餐和終俯仰。輕塵已飛散。游魚亦翻盪。恩光實難遇。詠言寧易放。（○《初學記》十五。文苑英華二百十二。萬花谷后三十一作王暕詩。《詩紀》八十六。）

【詠舞詩】

　　從風回綺袖。映日轉花鈿。同情依促柱。共影赴危弦。（○《初學記》十五。萬花谷后三十二作王暕詩。《詩紀》八十六。）

　　曹景宗

　　〈景宗。字子震。新野人。仕齊。累官竟陵太守。及武帝起兵。景宗率眾來從。除郢州刺史。天監六年。大敗魏于鍾離。進爵為公。拜侍中、領軍將軍。天監七年。遷江州刺史。赴任卒于道。年五十二。〉

【光華殿侍宴賦競病韻詩】

　　〖南史曰：景宗累立軍功。天監初征為右衛將軍。后破魏師凱旋。帝于華光殿宴飲聯句。令左僕射沈約賦韻。景宗啟求賦詩。帝曰卿伎能甚多。人才英拔。何必止在一詩。景宗已醉。求作不已。時韻已盡。惟餘競病二字。景宗便操筆而成。帝深嘆賞。朝賢驚嗟竟日。〗

　　去時兒女悲。歸來笳鼓競。借問行路人。何如霍去病。（○南史本傳。《御覽》二百七十七引樑書。《太平廣記》三百。萬苑谷二十一。《詩紀》八十九。）

　　任昉

　　〈昉。字彥升。樂安博昌人。宋末辟丹陽尹主簿。入齊歷太常博士、丹陽尹王儉主簿、尚書殿中郎、司徒記室參軍、太子步兵校尉、司徒左長史。中興初為驃騎記室參軍。梁受禪。拜黃門侍郎。遷吏部郎中。掌著作。出為義興太守。重除吏部郎中。轉御史中丞。秘書監。出為新安太守。天監七年卒。年四

　　十九。有雜傳二百四十七卷、地記二百五十二卷、集三十四卷。〉

【為王嫡子侍皇太子釋尊宴】〖以下四言。〗

　　在昔歸運。阻亂弘多。夷山制宇。盪海為家。風雲改族。日月增華。欽聖茲遠。懷道茲沖。踐言動俗。果行移風。進往一簣。啟或三蒙。冰實因水。金亦在鎔。惟神知化。在物立言。樂正雅頌。咸被后昆。告奠明祀。觀道聖門。日月不息。師表常尊。（○《類聚》三十八作侍皇太子釋尊宴詩。引多、家、華、言、昆、門、尊七韻。《初學記》十四作為王子侍皇太子釋奠宴詩。引沖、風、蒙、鎔、言、昆、門、尊八韻。《詩紀》七十八。）

【贈王僧孺詩】

　　〖梁《書》曰：王僧孺由治書侍御史出為唐令。初僧孺與樂安任昉遇竟陵王西邸。以文學友會。及是將之縣。昉贈詩。其略曰：〗

　　惟子見知。惟余知子。觀行視言。要終猶始。敬之重之。如蘭如芷。形應影隨。曩行今止。百行之首。立人斯著。子之有之。誰毀誰譽。修名既立。老至何遽。誰其執鞭。吾為子御。劉略班藝。虞志荀錄。伊昔有懷。交相欣勖。下帷無倦。升高有屬。嘉爾晨燈。惜余夜燭。（○樑書王僧孺傳。南史王僧孺傳。《詩紀》七十八。）

【答劉居士詩】

　　君子之道。亦有其四。高行絕俗。盛德出類。才同文錦。學非書肆。望之可階。即之難至。輟精天理。躔象少微。人與俗異。道與人違。庭飛熠耀。室滿伊威。行無轍跡。理絕心機。（○《類聚》三十六。《詩紀》七十八。）

【九日侍宴樂游苑詩】〖以下五言。〗

　　帝德峻韶夏。王功書頌平。共貫沿五勝。濁道邁三英。我皇撫歸運。時乘信告成。一唱華鍾石。再撫被絲笙。黃草歸雒木。梯山薦玉榮。時來濁河變。瑞起溫洛清。物色動宸眷。民豫降皇情。（○《類聚》四。廣《文選》八。《詩紀》七十八。）

【奉和登】〖《類聚》作影。〗景陽山詩

　　物色感神遊。升高悵有閱。南望銅駞街。北走長楸埒。別澗宛滄溟。疏山駕瀛碣。奔鯨吐華浪。司南動輕枻。日下重門照。雲開九華澈。觀閣隆舊恩。奉圖愧前哲。（○《類聚》七。文苑英華百五十九。《詩紀》七十八。）

【泛長溪詩】

　　徇祿聚歸糧。依隱謝羈勒。絕物甘離群。長懷思去國。長溪永東舍。震區窮水域。道遇垂綸叟。聊訪問津惑。弭楫申九言。無為累牽纆。長泛滄浪水。平明至曛黑。（○《類聚》九。文苑英華百六十六。《詩紀》七十八。）

【落日泛舟東溪詩】

　　黝黝桑柘繁。芃芃麻麥盛。交柯溪易陰。反景澄餘映。吾生雖有待。樂天庶知命。不學梁甫吟。唯識滄浪詠。田荒我有役。秩滿余謝病。（○《類聚》九。文苑英華百六十六。《詩紀》七十八。）

【濟浙江詩】

　　昧旦乘輕風。江湖忽來往。或與歸波送。乍逐翻流上。近岸無暇目。遠峰更興想。綠樹懸宿根。丹崖頹久壤。（○《類聚》八。文苑英華百六十二。《詩紀》七十八。）

【贈郭桐廬山谿口見候余既未至郭仍進村維舟久之郭生方至詩】

　　朝發富春渚。蓄意忍相思。涿令行春返。冠蓋溢川坻。望久方來萃。悲歡不自持。滄江路窮此。湍險方自茲。疊嶂易成響。重以夜猿悲。客心幸自弭。中道遇心期。親好自斯絕。孤游從此辭。（○《文選》二十六。《詩紀》七十八。）

【答何征君詩】

　　散誕羈（文苑作。《詩紀》雲。一作。）外。拘束名教里。得性千乘同。山林無朝市。勿以耕蠶貴。空笑易農士。宿昔仰高山。超然絕塵軌。傾壺已等葯。命管亦齊喜。無為嘆獨游。若終方同止。（○《類聚》三十六。文苑英華二百三十。《詩紀》七十八。）

【贈徐征君詩】

　　促生悲永路。早交傷晚別。自我隔容徽。於焉徂歲月。情非山河阻。意似江湖悅。東皋有儒素。杳與榮名絕。曾是違賞心。曷用箴餘缺。眇焉追平生。塵書廢不閱。信此伊能已。懷抱豈暫輟。何以表相思。貞松擅嚴節。（○《類聚》三十六。文苑英華二百三十。《詩紀》七十八。）

【答劉孝綽詩】

　　〖南史曰：孝綽。繪之子。年十四。父黨沈約、任昉、范雲等聞其名。命駕造焉。昉尤相賞愛。梁天監初。孝綽起家著作左郎。為歸沐詩贈任昉。昉報曰：〗

　　閱水既成瀾。藏舟遂移壑。彼美洛陽子。投我懷秋作。久敬類誠言。吹噓似嘲謔。兼稱夏雲盡。復陳秋樹索。詎慰耋嗟人。徒深老夫托。直史兼褒貶。轄司專疾惡。九折多美疹。匪報庶良藥。子其崇鋒穎。春耕勵秋獲。（○南史劉勔傳附孝綽傳引作、托、惡、葯、獲五韻。又《類聚》三十一、文苑英華二百四十引壑、作、謔、索、托五韻。又樑書謝舉傳作秘書監任昉出為新安郡別舉詩。引托一韻。《詩紀》七十八。）

【答到建安餉杖詩】

　　故人有所贈。稱以冒霜筠。定是湘妃淚。潛灑遂鄰彬。扶危復防咽。事歸薄暮人。勞君尚齒意。矜此杖鄉辰。復資后坐彥。候余方欠伸。獻君千里笑。紓我百憂嚬。坐適雖有器。臥遊苦無津。何由乘此竹。直見平生親。（○《類聚》六十九。《詩紀》七十八。）

【寄到溉詩】

　　〖南史曰：時溉為建安太守。昉寄詩求二彩段。〗

　　鐵錢兩當一。百易代名實。為惠當及時。無待涼秋日。（○南史到彥之傳附溉傳。《詩紀》七十八。）

【別蕭諮議】〖衍〗詩

　　離燭有窮輝。別念無終緒。歧言未及申。離目已先舉。揆景巫衡阿。臨風長楸浦。浮雲難嗣音。徘徊悵誰與。儻有關外驛。聊訪狎鷗渚。（《類聚》作鷺。文苑作嶼。注云。一作鷺。○《類聚》二十九作任昉詩。古文苑四。文苑英華二百八十六作別詩。廣《文選》八。《詩紀》七十八。○逯按。古文苑署任殿中昉。作詩年代可征。）

【厲吏人講學詩】

　　暮燭迫西榆。將落誡南畝。曰余本疏情。頹暮積榆柳。踐境渴師臣。臨政欽益友。旰食願橫經。終朝思擁帚。雖欣辨蘭艾。何用辟蒿莠。（○《類聚》五十五。《初學記》二十一。《詩紀》七十八。）

【苦熱詩】

　　旭旦煙雲卷。烈景入東軒。傾光望轉蕙。斜日照西垣。既卷蕉梧葉。復傾葵藿根。重簟無冷氣。挾石似懷溫。霢霂類珠綴。喘嚇文苑作赫。狀雷奔。（○《類聚》五。文苑英華二百十。《樂府詩集》六十五作苦熱行。《詩紀》七十八。）

【同謝朏花雪詩】

　　土膏候年動。積雪表晨暮。散葩似浮玉。飛英若總素。東序皆白珩。西雝盡翔鷺。山經陋蜜榮。騷人貶瓊樹。（○《類聚》二。文苑英華百五十四作和謝朏花雪。《詩紀》七十八。）

【出郡傳舍哭范僕射詩】〖三章。○《詩紀》作三首。誤。〗

　　平生禮數絕。式瞻在國楨。一朝萬化盡。猶我故人情。待時屬興運。王佐俟民英。結歡三十載。生死一交情。攜手遁衰孽。接景事休明。運阻衡言革。時泰玉階平。浚沖得茂彥。夫子值狂生。伊人有涇渭。非余揚濁清。將乖不忍別。欲以遣離情。不忍一辰。千齡萬恨生。

　　已矣平生事。詠歌盈篋笥。兼復相嘲謔。常與虛舟值。何時見范侯。還敘平生意。

　　與子別幾辰。經塗不盈旬。弗睹朱顏改。徒想平生人。寧知安歌日。非君撤瑟晨。已矣余何嘆。輟舂哀國均。（○《文選》二十三。《初學記》十一。《詩紀》七十八。又《類聚》三十四作哭范僕射詩。引一二兩章。）

【嚴陵瀨詩】

　　群峰此峻極。參差百重嶂。清淺既漣漪。激石復奔壯。神物徒有造。終然莫能狀。（○《類聚》八。文苑英華百六十四。《詩紀》七十八。）

【詠池邊桃詩】

　　已謝西王苑。復揖綏山枝。聊逢賞者愛。棲趾傍蓮池。開紅春灼灼。結實夏離離。（○《類聚》八十六。《詩紀》七十八。）

　　丘遲

　　〈遲。字希范。吳興烏程人。齊常侍靈鞠子。舉秀才。歷任太學博士、大司馬行參軍、西中郎參軍、殿中郎、車騎錄事參軍。梁台建。為驃騎主簿。及受禪。拜散騎侍郎。遷中書侍郎。領吳興邑中正。為永嘉太守。選為臨川王宏中軍諮議參軍。拜中書郎。遷司徒從事中郎。天監七年卒。年四十五。有集鈔

　　四十捲、集十一卷。〉

【九日侍宴樂游苑詩】

　　朱明已謝。蓐收司禮。爰理秋祓。備揚旌棨。奉璋峨峨。金貂濟濟。上林弘敞。離宮非一。彩殿迴風。丹樓映日。隨珠甲帳。屯衛周悉。睟容徐動。天儀澄謐。雲物游颺。光景高麗。枯葉未落。寒花委砌。絲桐激舞。楚雅閑慧。參差繁響。殷勤流詣。（○《類聚》四。廣《文選》八。《詩紀》七十七。）

【侍宴樂游苑送】〖李善本《文選》送下有張字。《詩紀》同。六臣本《文選》注云。五臣無張字。按無張字是。〗徐州應詔

【詩】〖沈約同賦。〗

　　詰旦閶闔開。馳道聞鳳吹。輕荑承玉輦。細草藉龍騎。風遲山尚響。雨息雲猶積。巢空初鳥飛。荇亂新魚戲。實為北門重。匪親孰為寄。參差別念舉。肅穆恩波被。小臣信多幸。投生豈酬義。（○《文選》三十。《類聚》二十九。文苑英華百六十九。《詩紀》七十七。）

【旦發漁浦潭詩】

　　漁潭霧未開。赤亭風已颺。棹歌發中流。鳴鞞響沓障。村童忽相聚。野老時一望。詭怪石異象。嶄絕峰殊狀。森森荒樹齊。析析寒沙漲。藤垂島易陟。崖傾嶼難傍。信是永幽棲。豈徒暫清曠。坐嘯昔有委。卧治今可尚。（○《文選》二十七。文苑英華百六十三。《詩紀》七十七。又《類聚》九引颺、嶂、望、狀、漲、傍六韻。）

【夜發密岩口詩】

　　弭棹才假寐。擊汰已爭先。敞朗朝霞澈。驚明曉魄懸。萬尋仰危石。百丈窺重泉。叢枝上點點。崩溜下填填。（○《類聚》六。《詩紀》七十七。）

【敬酬柳僕射征怨詩】

　　清歌自言妍。雅舞空仙仙。耳中解明月。頭上落金鈿。雀飛且近遠。暮入綺窗前。魚戲雖南北。終還荷葉邊。惟見君行久。新年非故年。（○玉台新詠五。《詩紀》七十七。）

【答徐侍中為人贈婦詩】

　　丈夫吐然諾。受命本遺家。糟糠且棄置。蓬首亂如麻。側聞洛陽客。金蓋翼高車。謁帝時來下。光景不可奢。幽房一洞啟。二八盡芳華。羅裙有長短。翠鬢無低斜。長眉橫玉臉。皓腕卷輕紗。俱看依井蝶。共取落檐花。何言征戍苦。抱膝空咨嗟。（○玉台新詠五。《詩紀》七十七。）

【贈何郎詩】〖《詩紀》雲。何遜答丘長史詩見本集。〗

　　向夕秋風起。野馬雜塵埃。憂至猶如繞。詎是故人來。檐際落黃葉。階前網綠苔。遙情不入酒。望美信難哉。（○何水部集二。《詩紀》七十七。）

【題琴朴】〖永嘉縣誌作材。《詩紀》雲。一作材。〗奉柳吳興詩

　　邊山此嘉樹。搖影出雲垂。清心有素體。直干無曲枝。凡耳非所別。君子特見知。不辭去根本。造膝仰光儀。（○《類聚》四十四。永嘉縣誌二作寄柳文暢詩。《詩紀》七十七。）

【芳樹詩】

　　芳葉已漠漠。嘉實復離離。發景傍雲屋。凝暉復華池。輕蜂掇浮穎。弱鳥隱深枝。一朝容色茂。千春長不移。（○《類聚》四十二。文苑英華二百八。《樂府詩集》十七。《詩紀》七十七。）

【望雪詩】

　　氛氳發紫漢。雜沓被朱城。倏忽銀台構。俄頃玉樹生。綿綿九軌合。昭昭四區明。（○《類聚》二。《詩紀》七十七。）

【玉階春草詩】

　　發溜始參差。扶階方沃若。雜葉半藏蜻。叢花未隱雀。葳蕤亂碧紫。蒼黃間濃薄。（○《類聚》八十一。《詩紀》七十七。）

　　虞羲

　　〈羲。字子陽。會稽人。齊始安王引為侍郎。尋兼建安征虜府主簿功曹。又兼記室參軍事。天監中卒。有集九卷。（隋志雲。齊前軍參軍虞羲集九卷。）〉

【巫山高】

　　南國多奇山。荊巫獨靈異。雲雨麗以佳。陽台千里思。勿言可再得。特美君王意。高唐一斷絕。光陰不可遲。（○文苑英華二百一。《樂府詩集》十七。《詩紀》九十一。）

【自君之出矣】

　　自君之出矣。楊柳正依依。君去無消息。唯見黃鶴飛。關山多險阻。士馬少光輝。流年無止極。君去何時歸。（○《樂府詩集》六十九。《詩紀》九十一。）

【敬贈蕭諮議詩】〖十章○以下四言。〗

　　璇源派水。玉樹分柯。投殷于宋。佐漢而酇。九疇攸敘。一畫載謌。象賢弈葉。袞服逶迤。

　　自茲以降。朝端國右。鳴玉在腰。納言加首。有鍾有石。無凋無朽。令問令望。如瓊如玖。

　　相門出相。德門有德。弱冠登朝。淑問玄塞。弱冠伊何。有典有則。淑問伊何。自南自北。

　　五芝秀草。八桂嘉樹。五馬騁塗。八龍游霧。彼令兄弟。方之有裕。並列大夫。登高而賦。

　　受言載筆。遂典群流。天祿不校。白獸未仇。申轅風雅。鄒郯春秋。彝文不斁。職此之由。

　　帝念師旅。詔參帷慕。對曰戎車。未之先學。歸陳俎豆。拂衣行樂。容止可觀。卷舒可度。

　　千乘之後。好道軾閭。開府之日。有弓有輿。久勤引領。獨下辟書。鳴笳啟路。托乘後車。

　　枚叟上書。吳王弗納。夫君正諫。直道難合。有伐問仁。陽狂不答。乃蒙矢刃。永離噂。

　　退食自公。多歷年所。思歸養素。豫聞斯語。終日下帷。情非待舉。如蘧如惠。此出此處。

　　吾人下走。國士見知。同游宛洛。並泛漣漪。輕蘿易動。遂別芳枝。蹈之不足。托此差池。（○文館詞林百五十八作南齊虞羲。）

【贈何錄事諲之詩十章】

　　歷歷斗維。王畿所止。滔滔灊漢。天步之紀。金耀圓圖。玉澈方汜。薀靈擢秀。載篤君子。

　　於穆君子。左角佩觿。從群竹騎。取俊游兒。昂昂千里。宛宛長離。同規同矩。異雄守雌。

　　早棄幼志。夙耽強學。唯道是修。何土不樂。將英竹箭。聊游稽岳。容止可觀。進退可度。

　　有德有行。如珪如璋。樂山樂水。令問令望。辭家觀國。為龍為光。唯兄唯弟。元方季方。

　　漢北張生。洛陽賈子。秩宗是佐。淑問不已。僉曰允諧。肅恭帝祉。於斯為盛。齊稱得士。

　　中槐如宿。上閣如雲。握蘭正典。執筆司文。方瑜等潤。比桂爭芬。能照時宰。績著人君。

　　帝子南牧。孔殷是撫。白水悠悠。青原廡廡。賁之束帛。不日來取。如馬如枚。長裾上府。

　　咨餘下走。中田獲菽。乃裹餱糧。遂去鄉塾。既曰覯止。朝游夕宿。如佩萱蘭。久知芬馥。

　　共化之選。古謂惟良。能柔下邑。必惠上邦。大君有命。朱襮綉裳。方同汲子。重卧淮陽。

　　嘉命顯承。方駕蘭汜。如彼飛鴻。摶風千里。極目寧皋。勞心無已。蘇歌有慰。逖聽傾耳。（○文館詞林百五十八作南齊虞羲。）

【送友人上湘詩】〖以下五言。〗

　　濡足送征人。褰裳臨水路。共盈一樽酒。對之愁日暮。漢廣雖容舠。風悲未可渡。佳期難再得。但願論心故。沅水日生波。芳洲行墜露。共知丘壑改。同無金石固。（○《類聚》二十九。《詩紀》九十一。）

【詠霍將軍北伐詩】

　　擁旄為漢將。汗馬出長城。長城地勢險。萬里與雲平。涼秋八九月。虜騎入幽並。

　　飛狐白日晚。瀚海愁雲生。羽書時斷絕。刁斗晝夜驚。乘墉揮寶劍。蔽日引高旍。雲屯七萃士。魚麗六郡兵。胡笳關下思。羌笛隴頭鳴。骨都先自詟。日逐次亡精。玉門罷斥堠。甲第始修營。位登萬庾積。功立百行成。天長地自久。人道有虧盈。未窮激楚樂。已見高台傾。當令麟閣上。千載有雄名。（○《文選》二十一。《類聚》五十九作霍將軍北伐詩。《詩紀》九十一。）

【數名詩】

　　一去濠水陽。連翩遠為客。二毛颯已垂。家貧無所擇。三徑日荒疏。徭人心不懌。四豪不降意。何事黃金百。五日來歸者。朱輪竟長陌。六郡輕薄兒。追隨窮日夕。七發動音容。賓從紛奕奕。八表服英嚴。光光滿墳藉。九流意何以。守玄遂成白。十載職不移。來歸落松柏。（○《類聚》五十六。《詩紀》九十一。）

【見江邊竹詩】

　　挺此貞堅性。來樹朝夕池。秋波漱下趾。冬雪封上枝。葳蕤防曉露。蔥茜集羈雌。含風自颯颯。負雪亦猗猗。金明無異狀。玉洞良在斯。但恨非嶰谷。伶倫未見知。（○《類聚》八十九。《詩紀》九十一。）

【春郊詩】

　　光風轉蕙畮。香霧郁蘭津。暄遲蝶弄葩。景麗鳥和春。樵歌喧壟暮。漁枻亂江晨。山中芳杜若。依依獨思人。（○《初學記》三。《詩紀》九十一。）

【詠秋月詩】

　　影麗高台端。光入長門殿。初生似玉鉤。裁滿如團扇。泛濫浮陰來。金波時不見。儻遇賞心者。照之西園宴。（○《類聚》一。《詩紀》九十一。）

【橘詩】

　　沖飆發隴首。朔雪度炎洲。摧折江南桂。離披漠北楸。獨有凌霜橘。榮麗在中州。從來自有節。歲暮將何憂。（○《類聚》八十六作齊虞羲。《詩紀》九十一。）

【望雪詩】

　　歲杪雲晝昏。玄池冰夜結。遠風金河起。吹我玉山雪。（○《類聚》二。《詩紀》九十一。）

【送別詩】

　　唯有一字書。寄之南飛雁。（○《文選》三十一雜體詩注。）

　　虞騫

　　〈騫。會稽人。工為五言。官至王國侍郎。〉

【登鐘山下峰望詩】

　　冠者五六人。攜手岩之際。散意百仞端。極目千里睇。疊岫乍昏明。浮雲時卷閉。遙看野樹短。遠望樵人細。（○《類聚》七。文苑英華百五十九。《詩紀》九十一。）

【游潮山悲古冢詩】

　　長林帶朝夕。孤嶺枕江村。疏鬆含白水。密筱滿平原。荒墳改凍葉。低壠變年根。西光長檟落。促爾膝前尊。（○《初學記》十四。文苑英華三百六。《詩紀》九十一。）

【尋沈剡夕至嵊亭詩】

　　命楫尋嘉會。信次歷山原。捫天上雲糺。礜石下雷奔。澄潭寫度鳥。空嶺應鳴猿。榜歌唱將夕。商子處方昏。（○《類聚》二十七。《詩紀》九十一。）

【視月詩】

　　清夜未雲疲。珠簾聊可發。泠泠玉潭水。映見蛾眉月。靡靡露方垂。暉暉光稍沒。佳人復千里。餘影徒揮忽。（○玉台新詠五作何子朗和繆郎視月。《類聚》一。文苑英華百五十二。《詩紀》九十一。）

【擬雨詩】〖《詩紀》雲。詩匯作劉孝威者非。〗

　　清風送涼氣。薄暮盪炎氛。虹照漣漪水。電出嵯峨雲。落暉散長足。細雨織斜文。（○《類聚》二。文苑英華百五十三。《詩紀》九十一。）

梁詩卷六

　　沈約

　　〈約。字休文。吳興武康人。仕宋。歷征西記室參軍、尚書度支郎。入齊。為太子家令。歷尚書左丞、吏部郎、東陽太守、五兵尚書。梁武受禪。除僕射、尚書令。封建昌縣侯。天監十二年卒。年七十三。謚曰隱。有謚法十捲、四聲一卷、《晉書》一百十捲、《宋書》一百卷、齊紀二十捲、宋世文章志三十捲、俗說五卷、集鈔十捲、集一百一卷。〉

【樂府】

【日出東南隅行】〖以下五言。〗

　　朝日出邯鄲。照我叢台端。中有傾城艷。顧景織羅紈。延軀似纖約。遺視若回瀾。瑤裝映層綺。金服炫雕欒。幸有同匡好。西仕服秦官。寶劍垂玉貝。汗馬飾金鞍。縈場類轉雪。逸控寫騰鸞。羅衣夕解帶。玉釵暮垂冠。（○文苑英華百九十三。《樂府詩集》二十八。廣《文選》十。《詩紀》七十二。又《類聚》四十一引端、紈、官、鞍、鸞、冠六韻。）

【昭君辭】

　　朝發披香殿。夕濟汾陰河。于茲懷九逝。自此斂雙蛾。沾妝疑湛露。繞臆狀流波。日見奔沙起。稍覺轉蓬多。胡風犯肌骨。非直傷綺羅。銜涕試南望。關山郁嵯峨。始作陽春曲。終成苦寒歌。惟有三五夜。明月暫經過。（○玉台新詠七。《類聚》四十二。文苑英華二百四作昭君怨。《樂府詩集》二十九作明君詞。《詩紀》七十二。）

【長歌行】

　　連連舟壑改。微微市朝變。來功嗣往跡。莫武徂升彥。局塗頓遠策。留歡恨奔箭。拊戚狀驚瀾。循休擬回電。歲去芳願違。年來苦心薦。春貌既移紅。秋林豈停茜。一倍茂陵道。寧思柏梁宴。長戢兔園情。永別金華殿。聲徽無惑簡。丹青有餘絢。幽龠且未調。無使長歌倦。（○《樂府詩集》三十。廣《文選》十四。《詩紀》七十二。又四十二引變、箭、茜、宴、殿五韻。）

【同前】

　　春隰荑綠柳。寒墀積皓雪。依依往紀盈。霏霏來思結。思結纏歲晏。曾是掩初節。初節曾不掩。浮榮逐弦缺。弦缺更圓合。浮榮永沉滅。色隨夏蓮變。態與秋霜耋。道迫無異期。賢愚有同絕。銜恨豈雲忘。天道無甄別。功名識所職。竹帛尋摧裂。生外苟難尋。坐為長嘆設。（文苑作說。○文苑英華二百三作鮑明遠。注云。一作沈約。《樂府詩集》三十。廣《文選》十四。《詩紀》七十二。）

【君子行】

　　良御惑燕楚。妙察亂澠淄。堤傾由漏壤。垣隙自危基。囂途或妄踐。黨議勿輕持。（○《類聚》四十一。《樂府詩集》三十二。《詩紀》七十二。）

【從軍行】

　　惜哉征夫子。憂恨良獨多。浮天出鯷海。束馬渡交河。雪縈九折嶝。風卷萬里波。維舟無鳥島。秣驥乏平莎。凌濤富驚沫。援木闕垂蘿。江颸鳴疊嶼。流雲照層阿。玄埃晦朔馬。白日照吳戈。寢興動征怨。寤寐起還歌。晨裝豈輟警。夕壘詎淹和。苦哉遠征人。悲矣將如何。（○文苑英華百九十九。《樂府詩集》三十二。《詩紀》七十二。）

【豫章行】

　　燕陵平而遠。易河清且駛。一見塵波阻。臨途引征思。雙劍愛匣同。孤鸞悲影異。宴言誠易纂。清歌信難嗣。卧聞夕鍾急。坐閱朝光亟。往歡墜壯心。來戚滿衰志。殂芳無再馥。淪灰定還熾。夏台尚可忘。榮辱亦奚事。愧微曠士節。徒感鄙生餌。勞哉納辰和。地遠托聲寄。（○文苑英華二百一。《樂府詩集》三十四。《詩紀》七十二。又《類聚》四十一引駛、思、異、志四韻。）

【相逢狹路間】

　　相逢洛陽道。系聲流水車。路逢輕薄子。佇立問君家。君家誠易知。易知復易憶。龍馬滿街衢。飛蓋交門側。大子萬戶侯。中子飛而食。小子始從官。朝夕溫省直。三子俱入門。赫奕多羽翼。若若青組紆。煙煙金鐺色。大婦繞樑歌。中婦迴文織。小婦獨無事。閉門聊且即。綠綺試一彈。玄鶴方鼓翼。（○《樂府詩集》三十四。《詩紀》七十二。）

【長安有狹斜行】

　　青槐金陵陌。丹轂貴游士。方驂萬乘巨。炫服千金子。咸陽不足稱。臨淄孰能擬。（○《類聚》四十一。《樂府詩集》三十五。《詩紀》七十二。）

【三婦艷】

　　大婦拂玉匣。中婦結羅帷。小婦獨無事。對鏡畫蛾眉。良人且安卧。夜長方自私。（○玉台新詠五。《樂府詩集》三十五。《詩紀》七十二。）

【江蘺生幽渚】

　　澤蘭被荒徑。孤芳豈自通。幸逢瑤池曠。得與金芝叢。朝承紫台露。夕潤綠池風。既美修嫮女。復悅繁華童。夙昔玉霜滿。旦暮翠條空。葉飄儲胥右。芳歇露寒東。紀化尚盈昃。俗志信隆。財殫交易絕。華落愛難終。所惜改歡眄。豈恨逐征蓬。願回昭陽景。持照長門宮。（○《樂府詩集》三十五。廣《文選》十四。《詩紀》七十二。又《類聚》四十一作塘上行。引通、叢、童、空、終、宮六韻。）

【卻東西門行】

　　驅馬城西阿。遙眺想京闕。望極煙原盡。地遠山河沒。搖裝非短晨。還歌豈明發。修服悵邊羈。瞻途眇鄉謁。馳蓋轉徂龍。回星引奔月。樂去哀鏡滿。悲來壯心歇。歲華委徂貌。年霜移暮發。辰物久侵晏。征思坐淪越。清氛掩行夢。憂原盪瀛渤。一念起關山。千里顧丘窟。（○《樂府詩集》三十七。《詩紀》七十二。又《類聚》四十一作都東西門行。引闕、沒、發三韻。）

【飲馬長城窟】

　　介馬渡龍堆。途縈馬屢回。前訪昌海驛。雜種輪台。旌幕捲煙雨。徒御犯冰埃。（○《類聚》四十一。《樂府詩集》三十八。《詩紀》七十二。）

【擬青青河畔草】

　　漠漠床上塵。心中憶故人。故人不可憶。中夜長嘆息。嘆息想容儀。不言長別離。別離稍已久。空床寄杯酒。（樂府作酒盃。○玉台新詠五作擬青青河邊草。文苑英華二百八。《樂府詩集》三十八。《詩紀》七十二。）

【梁甫吟】

　　龍駕有馳策。日御不）停陰。星龠亟回變。氣化坐盈侵。寒光稍眇眇。秋塞日沉沉。高窗仄餘火。傾河駕騰參。飆風折暮草。驚籜霣層林。時雲靄空遠。淵水結清深。奔樞豈易紐。珠庭不可臨。懷仁每多意。履順孰能禁。露清一唯促。緩志且移心。哀歌步梁甫。嘆絕有遺音。（《類聚》、文苑作吟。○文苑英華二百七。《樂府詩集》四十一。廣《文選》十四。《詩紀》七十二。又《類聚》四十一引陰、沉、吟三韻。）

【君子有所思行】

　　晨策終南首。顧望咸陽川。戚里溯層闕。甲館負崇軒。復途希紫閣。重台擬望仙。巴姬幽蘭奏。鄭女陽春弦。共矜紅顏日。俱忘白髮年。寂寥茂陵宅。照曜未央蟬。無以五鼎盛。顧嗤三經玄。（○《類聚》四十一。文苑英華二百二。《樂府詩集》六十一。廣《文選》十四。《詩紀》七十二。）

【白馬篇】

　　白刀紫金鞍。停鑣過上蘭。寄言狹斜子。詎知隴道難。赤坂途三折。龍堆路九盤。冰生肌里冷。風起骨中寒。功名志所急。日暮不遑餐。長驅入右地。輕舉出樓蘭。直去已垂涕。寧可望長安。匪期定遠封。無羡輕車官。唯見恩義重。豈覺衣裳單。本持軀命答。幸遇身名完。（○文苑英華二百九。《樂府詩集》六十三。廣《文選》十四。《詩紀》七十二。又《類聚》四十二引蘭、蟠、寒、單、完五韻。）

【齊謳行】

　　東秦稱右地。川隰固夷昶。層峰駕蒼雲。濁河流素壤。青丘良杳郁。雪宮信疏敞。王佐改殷命。霸功繆周網。（○《類聚》四十一。《樂府詩集》六十四。《詩紀》七十二。）

【前緩聲歌】

　　羽人廣宵宴。帳集瑤池東。開霞泛彩靄。澄霧迎香風。龍駕出黃苑。帝服起河宮。九疑轥煙雨。三山馭螭鴻。玉鑾乃排月。瑤軷信凌空。神行燭玄漠。帝旆委曾虹。簫歌美嬴女。笙吹悅姬童。瓊漿且未洽。羽轡已騰空。息鳳曾城曲。滅景清都中。隆佑集皇代。委祚溢華嵩。（○《樂府詩集》六十五。廣《文選》十四。《詩紀》七十二。）

【芳樹】〖以下二首附謝朓集。題雲。同沈右率諸公賦鼓吹曲名。〗

　　發萼九華隈。開跗寒露側。氤氳非一香。參差多異色。宿昔寒飆舉。摧殘不可識。霜雪交橫至。對之長嘆息。（○謝宣城詩集二。《類聚》四十二。文苑英華二百八。《樂府詩集》十七。《詩紀》七十二。）

【臨高台】

　　高台不可望。（《類聚》作望遠。）望遠（謝集作遠望。）使人愁。連山無斷絕。河水復悠悠。所思竟何在。洛陽南陌頭。可望不可見。何用解人憂。（○謝宣城詩集二。《類聚》四十二作臨高台行。文苑英華二百十。《樂府詩集》十八。《文選》補遺三十四。《詩紀》七十二。）

【洛陽道】

　　洛陽大道中。佳麗實無比。燕裙傍日開。趙帶隨風靡。領上薄萄綉。腰中合歡綺。佳人殊未來。薄暮空徙倚。（○《樂府詩集》二十三。《詩紀》七十二。）

【江南曲】

　　棹歌發江潭。採蓮渡湘南。宜須間隱處。舟浦予自諳。羅衣織成帶。墮馬碧玉篸。但令舟楫渡。寧計路嶄嵌。（文苑作{山甘}々。注云。一作嶄嵌。○文苑英華二百一。《樂府詩集》二十六。《詩紀》七十二。）

【東武吟行】

　　天德深且曠。人世賤而浮。東枝才拂景。西壑已停輈。逝辭金門寵。去飲玉池流。霄轡一永矣。俗累從此休。（○《類聚》四十一。《樂府詩集》四十一。《詩紀》七十二。）

【怨歌行】

　　時屯寧易犯。俗險信難群。坎壇元淑賦。頓挫敬通文。遽淪班姬寵。夙窆賈生墳。短俗同如此。長嘆何足雲。（○《類聚》四十一。《樂府詩集》四十二。《詩紀》七十二。）

【悲哉行】



　　旅遊媚年春。年春媚遊人。徐光旦垂彩。和露曉凝津。時嚶起稚葉。蕙氣動初蘋。一朝阻舊國。萬里隔良辰。（○《類聚》四十一。《樂府詩集》六十二。《詩紀》七十二。）

【攜手曲】

　　舍轡下雕輅。更衣奉玉床。斜簪映秋水。開鏡比春妝。所畏紅顏促。君恩不可長。鵁冠且容裔。豈吝桂枝亡。（○玉台新詠五。《樂府詩集》七十六。《詩紀》七十二。）

【有所思】

　　西征登隴首。東望不見家。關樹抽紫葉。塞草發青芽。昆明當欲滿。蒲萄應作花。流淚對漢使。因書寄狹邪。（○玉台新詠五。《樂府詩集》十七。《詩紀》七十二。）

【夜夜曲】

　　河漢縱且橫。北斗橫復直。星漢空如此。寧知心有憶。孤燈曖不明。寒機曉猶織。零淚向誰道。雞鳴徒嘆息。（○玉台新詠五。《類聚》四十二。《樂府詩集》七十六。《詩紀》七十二。）

【夜夜曲】

　　北斗闌干去。夜夜心獨傷。月輝橫射枕。燈光半隱床。（○玉台新詠十作梁簡文帝。《樂府詩集》七十六。《詩紀》七十二。○逯按。玉台七已有梁簡文擬沈夜夜曲一首。此篇作沈詩為是。）

【釣竿】

　　桂舟既容與。綠浦復回紆。輕絲動弱芰。微楫起單鳧。扣舷忘日暮。卒歲以為娛。（○《類聚》四十一作釣竿行。《樂府詩集》十八。《詩紀》七十二。）

【臨碣石】

　　碣石送返潮。登罘禮朝日。溟漲無端倪。山島互崇崒。驥老心未窮。酬恩豈終畢。（○《樂府詩集》五十五。《詩紀》七十二。）

【湘夫人】

　　瀟湘風已息。沅灃復安流。揚蛾一含睇。娟好且修。捐玦置灃浦。解佩寄中洲。（○《樂府詩集》五十七。《詩紀》七十二。）

【貞女引】

　　貞女（樂府作心。）信無矯。傍鄰也見疑。輕生本非惜。賤軀良足悲。傳芳托嘉樹。弦歌寄好詞。（○《樂府詩集》五十八。《詩紀》七十二。）

【襄陽蹋銅蹄歌三首】

　　分手桃林岸。送別峴山頭。若欲寄音信。漢水向東流。（○玉台新詠十作襄陽白銅蹄。《類聚》四十三作襄陽白銅鞮歌。文苑英華二百一作白銅鞮歌。《樂府詩集》四十八。《詩紀》七十二。）生長宛水上。從事襄陽城。一朝遇神武。奮翼起先鳴。（○文苑英華二百一。《樂府詩集》四十八。《詩紀》七十二。）

　　蹀鞚飛塵起。左右自生光。男兒得富貴。何必在歸（文苑作還故。）鄉。（○同上）

【永明樂】

　　聯翩貴遊子。侈靡千金客。華轂起飛塵。珠履竟長陌。（○《樂府詩集》七十五。《詩紀》七十二。）

【江南弄四首】〖以下雜言。〗

【趙瑟曲】〖《詩紀》雲。文苑英華作元帝。今從樂府作沈約。〗

　　邯鄲奇弄出文梓。縈弦急調切流征。玄鶴徘徊白雲起。白雲起。郁披香。離複合。曲未央。（○文苑英華三百三十五。《樂府詩集》五十。《詩紀》七十二。）

【秦箏曲】

　　羅袖飄纚拂雕桐。促柱高張散輕宮。迎歌度舞遏歸風。遏歸風。止流月。壽萬春。歡無歇。（○文苑英華三百三十五作梁元帝趙瑟。《樂府詩集》五十。《詩紀》七十二。）

【陽春曲】

　　楊柳垂地燕差池。緘情忍思落容儀。弦傷曲怨心自知。心自知。人不見。動羅裙。拂珠殿。（○《類聚》四十二作江南行陽春曲。《樂府詩集》五十。《詩紀》七十二。）

【朝雲曲】

　　陽台氤氳多異色。巫山高高上無極。雲來雲去常不息。常不息。夢來游。極萬世。度千秋。（○《類聚》四十二。《樂府詩集》五十。《詩紀》七十二。）

【樂未央】

　　億舜日。萬堯年。詠湛露。歌採蓮。願雜百和氣。宛轉金爐前。（○文苑英華百九十三作張正見神仙篇。光府詩集七十四。《詩紀》七十二。）

【四時白紵歌五首】〖七言〗

　　〖古今樂錄曰：沈約雲。白紵五章。敕臣約造。武帝造后兩句。〗

【春白紵】

　　蘭葉參差桃半紅。飛芳舞縠戲春風。如嬌如怨狀不同。含笑流眄滿堂中。翡翠群飛飛不息。願在雲間長比翼。佩服瑤草駐容色。舜日堯年歡無極。（○《類聚》四十三。《樂府詩集》五十六。《詩紀》七十二。又玉台新詠九作春日白紵曲。引紅、風、息、翼四韻。）

【夏白紵】〖《詩紀》雲。文苑英華作梁武帝。今從樂府作沈約。〗

　　朱光灼爍照佳人。含情送意遙相親。嫣然一轉亂心神。非子之故欲誰因。悲翠群飛飛不息。願在雲間長比翼。佩服瑤草駐容色。舜日堯年歡無極。（○《樂府詩集》五十六。《詩紀》七十二。又《類聚》四十三引人、親、神、因四韻。文苑英華百九十三作梁武帝白紵歌。引人、親、神、因四韻。）

【秋白紵】

　　白露欲凝草已黃。金管玉柱響洞房。雙心一影俱回翔。吐情寄君君莫忘。翡翠群飛飛不息。願在雲間長比翼。佩服瑤草駐容色。舜日堯年歡無極。（○《樂府詩集》五十六。《詩紀》七十二。又玉台新詠九作秋日白紵曲。引黃、房、翔、忘四韻。《類聚》四十三引黃、房、翔、忘四韻。）

【冬白紵】

　　寒閨晝密羅幌垂。婉容麗色心相知。雙去雙還誓不移。長袖拂面為君施。翡翠群飛飛不息。願在雲間長比翼。佩服瑤草駐容色。舜日堯年歡無極。（○《樂府詩集》五十六。《詩紀》七十二。又《類聚》四十三引垂、知、移、施四韻。）

【夜白紵】

　　秦箏齊瑟燕趙女。一朝得意心相許。明月如規方襲予。夜長未央歌白紵。翡翠群飛飛不息。願在雲間長比翼。佩服瑤草駐容色。舜日堯年歡無極。（○《樂府詩集》五十六。《詩紀》七十二。）

【團扇歌二首】

　　青青林中竹。可作白團扇。動搖玉郎手。因風訪方便。（○合璧事類外集六十。）

　　團扇復團扇。持許自障面。憔悴無復理。羞與郎相見。（○同上○逯按。玉台新詠此乃桃葉歌。合璧事類或別有所據。列此俟考。）

【詩】

【侍皇太子釋奠宴詩】〖以下四言。〗

　　尊學尚矣。道亦遐哉。啟圖觀秘。辟苑興才。事高東序。義邁雲台。峨峨德傅。灼灼英台。復禮曲台。反樂宣榭。闕文內舉。輶軒外駕。結朋千里。從師百舍。墜典必修。闕祀咸薦。回鸞獻爵。摐金委奠。肆士辨儀。胥人掌縣。仿佛神蹤。徘徊靈眷。（○《類聚》三十八引榭、駕、舍、薦、奠、縣、眷七韻。《初學記》十四引哉、才、台、台、薦、奠、縣、眷八韻。《詩紀》七十三。）

【贈沈錄事江水曹二大使詩】〖五章○東陽郡時。〗

　　伊我洪族。源浚流長。奕奕清濟。代有蘭芳。允茲二秀。挺干朝陽。于彼原隰。徽命是將。

　　受言帝庭。觀風上牧。逸翰雙舉。為腓為服。遍軌甌吳。縈塗海陸。岌岌貂冕。轔轔華轂。

　　帝格文祖。握瑞持衡。慶逾高邑。兆屬大橫。王道無外。幹路昭亨。近臣展事。上介倅行。

　　微微下國。川紆路阻。藹藹王人。匪遑寧處。巡儀既暢。私宴亦敘。置酒式歌。披衿寤語。

　　戒途在日。復路回舟。霜結暮草。風卷寒流。情勞東眷。望泫西浮。崇君遠業。敬爾芳猷。（○文館詞林百五十八。）

【贈劉南郡季連詩】〖六章○東陽郡時。〗

　　鴻漢景德。盛楚連徽。灼灼中壘。入奧知微。殊源別派。復屬清輝。伊我蘭執。升堂啟扉。

　　宴遊忽永。心期靡悔。代歷四朝。年逾十載。朋居繾綣。余違爾誨。豈獨秋蘭。結言為珮。

　　事有離會。心未江湖。昔分湘濟。今別荊吳。安得理翰。同飛故都。情勞伊爾。念切紛吾。

　　追念生平。歡友非一。諷雩斯五。披林者七。方駕清衢。置酒蘭室。離役代有。興言涕溢。

　　山邦務寡。陝輔任隆。才否雖異。勞逸不同。幽嚴何有。丹桂為叢。結枝以贈。寄之飛鴻。

　　峨峨令藩。騰芳戚右。緝茲江漢。實寄僚首。在德易充。為名難朽。願言可獲。歲暮攜手。（○文館詞林百五十八。）

【為南郡王侍皇太子釋奠詩二首】

　　陵季相沿。訓隨世殆。政缺雅乖。風漓化改。禮亡衽席。樂沉河海。三雍靡構。四教誰采。瞻震並峻。義屬重麗。橫書清道。晦彼生知。（○《類聚》三十八。《詩紀》七十三。）

　　義重師匡。業貴虛受。襄野順風。西河杜帚。表跡虧光。降情回首。道御百靈。神行萬有。尊學尚矣。繼列傳徽。旗章或舛。茲道莫違。自堂及室。異軫同歸。洋洋聖范。楚楚儒衣。（○《初學記》十四。《詩紀》七十三。○逯按。《類聚》、《初學記》所引殆為一篇之佚文。《詩紀》編為兩首。今姑照錄。）

【三日侍鳳光殿曲水宴應制詩】

　　光遲蕙畝。氣婉椒台。皇心愛矣。帝曰游哉。玉鸞徐騖。翠鳳輕回。別殿廣臨。離宮洞啟。川只奉壽。河宗相禮。清洛漸筵。長伊流陛。洄盪嘉羞。搖漾芳醴。輕歌易繞。弱舞難持。素雲留管。玄鶴停絲。引思為歲。歲亦陽止。叨服賁身。身亦昌止。徒勤丹漆。終愧文梓。（○《類聚》四、《初學記》四、古今歲時雜詠十六俱作三日侍風光殿曲水宴詩。廣《文選》八作侍曲水宴詩。《詩紀》七十三。）

【為臨川王九日侍太子宴詩】

　　涼風北起。高雁南翻。葉浮楚水。草折梁園。凄涼霜野。惆悵晨鵾。雲輕寒樹。日麗秋原。三金廣設。六羽高陳。寒英始獻。涼酎初醇。靡靡神襟。鏘鏘群彥。思媚儲猷。洽和奉宴。恩暢蘭席。歡同桂殿。景遽樂推。臨風以眷。麗景天枝。位非德舉。任伍辰階。祚均河楚。負岳未勝。瞻雲難侶。望古興惕。心焉載佇。（○《類聚》四。廣《文選》八作太子九日宴詩。《詩紀》七十三。）

【九日侍宴樂游苑詩】

　　憑玉宅海。端扆御天。止流飛壑。靜震騰川。凝神貫極。摛道漏泉。西裘委衽。南風在弦。暮芝始綠。年桂初丹。上林葉下。滄池水寒。霜沾玉樹。雁動輕瀾。停蹕玉陛。徙衛璇墀。雕箱鳳彩。羽蓋鸞姿。虹旌迢遞。翠華葳蕤。禮弘灞汭。義高洛湄。（○《類聚》四。廣《文選》八作侍宴樂游苑詩。《詩紀》七十三。）

【從齊武帝琅琊城講武應詔詩】〖以下五言。〗

　　九功播祧墠。七德陳武懸。展事昌國圖。息兵由重戰。皇情咨閱典。出車迨辰選。飾徒映寒隰。翻綏臨廣甸。颯杳佩吳戈。參差腰夏箭。風旆舒復卷。雲霞清似轉。輕舞信徘徊。前歌且遙衍。秋原嘶代馬。朱光浮楚練。虹壑寫飛文。嚴阿藻餘絢。發震岳靈從。揚旌水華變。憑高訓武則。中天起遐眷。鳳蓋卷洪河。珠旗掃長汧。方待翠華舉。遠適瑤池宴。（○文苑英華二百九十九。《詩紀》七十三。）

【三日侍林光殿曲水宴應制詩】

　　宴鎬鏘玉鑾。游汾舉仙軷。榮光泛彩旄。修風動芝蓋。淑氣婉登晨。天行聳雲旆。帳殿臨春御。帷宮繞芳薈。漸席周羽觴。分墀引回瀨。穆穆玄化升。濟濟皇階泰。將御遺風軫。遠侍瑤台會。（○《類聚》四作侍林光殿曲水宴詩。《初學記》四作林光殿曲水宴詩。古今歲時雜詠十六作三日林光殿曲水宴。文苑英華百七十二作三日侍林光殿曲水詩。《詩紀》七十三。）

【侍宴樂游苑餞呂僧珍應詔詩】

　　丹浦非樂戰。負垂切君臨。我皇秉至德。忘己用堯心。愍茲區宇內。魚鳥失飛沈。推轂二崤道。揚旆九河陰。超乘盡三屬。選士皆百金。戎車出細柳。餞席遵上林。命師誅后服。授律緩前禽。函轘方解帶。嶢武稍披襟。伐罪芒山曲。吊民伊水潯。將陪告成禮。待此未抽簪。（○《文選》二十。《類聚》二十九。文苑英華百六十九。《詩紀》七十三。又《御覽》七百七十六作餞呂僧珍詩。引陰一韻。）

【正陽堂宴勞凱旋詩】

　　凱入同高宴。飲至均多祜。昔往歌採薇。今來歡杕杜。善戰惟我皇。勝之不窺戶。推轂授神謨。餘壯終能賈。浩蕩金罍溢。周流玉觴傅。（○《類聚》五十九。《詩紀》七十三。）

【游鐘山詩應西陽王教】〖五章〗

　　靈山紀地德。地險資岳靈。終南表秦觀。少室邇王城。翠鳳翔淮海。衿帶繞神坰。北阜何其峻。林薄杳蔥青。

　　發地多奇嶺。干雲非一狀。合沓共隱天。參差互相望。鬱律構丹巘。

　　崚嶒起青嶂。勢隨九疑高。氣與三山壯。

　　即事既多美。臨眺殊復奇。南瞻儲胥觀。西望昆明池。山中咸可悅。賞逐四時移。春光發隴首。秋風生桂枝。

　　多值息心侶。結架山之足。八解鳴澗流。四禪隱嚴曲。窈冥終不見。蕭條無可欲。所願從之游。寸心於此足。

　　君王挺逸趣。羽旆臨崇基。白雲隨玉趾。青霞雜桂旗。淹留訪五葯。顧步佇三芝。於焉仰鑣駕。歲暮以為期。（○《文選》二十二作鐘山詩應西陽王教。文苑英華百五十九作游鐘山。《詩紀》七十三。又《類聚》七作游鐘山。引靈、城、青、壯、奇、池、移、枝、足、曲十韻。《御覽》六十六引池一韻。）

【登高望春詩】

　　登高眺京洛。街巷何紛紛。回首望長安。城闕郁盤桓。日出照鈿黛。風過動羅紈。齊重躡朱履。趙女揚翠翰。春風搖雜樹。葳蕤綠且丹。寶瑟玫瑰柱。金羈玳瑁鞍。淹留宿下蔡。置酒過上蘭。解眉還復斂。方知巧笑難。佳期空靡靡。含睇未成歡。嘉客不可見。因君寄長嘆。（○玉台新詠五。《詩紀》七十三。又《類聚》二十八及廣《文選》九引紛、桓、翰、丹、鞍、蘭、紈七韻。）

【游金華山詩】

　　遠策追夙心。靈山協久要。天倪臨紫闕。地道通丹竅。未乘琴高鯉。且縱嚴陵釣。若蒙羽駕迎。得奉金書召。高馳入閶闔。方睹靈妃笑。（○《類聚》七。文苑英華百五十九。《詩紀》七十三。）

【留】〖《詩紀》作劉。〗真人東山還詩

　　連峰竟無已。積翠遠微微。寥戾野風急。芸黃秋草腓。我來歲雲暮。於此悵懷歸。霜雪方共下。寧止露沾衣。等余兩岐秀。去去掩柴扉。（○《類聚》七。文苑英華百六十作留真人南還。《詩紀》七十三。○逯按。文館詞林沈約有留真人教。）

【登玄暢樓詩】

　　危峰帶北阜。高頂出南岑。中有陵風榭。回望川之陰。岸險每增減。湍平互淺深。水流本三派。台高乃四臨。上有離群客。客有慕歸心。落暉映長浦。煥景燭不潯。雲生嶺乍黑。日下溪半陰。信美非吾土。何事不抽簪。（○《類聚》六十三。《初學記》二十四。文苑曲華三百十一。《詩紀》七十三。）

【酬謝宣城朓詩】〖《詩紀》雲。集雲調宣城朓卧疾。〗

　　王喬飛鳧舄。東方金馬門。從宦非宦侶。避世不（六臣本《文選》作作。《詩紀》同。集注本《文選》作非。）

　　《類聚》、文苑同。避喧。揆予發皇鑒。短翮屢飛翻。晨趨朝建禮。晚沐卧郊園。賓至下塵榻。憂來命綠樽。昔賢侔時雨。今守馥蘭蓀。神交疲夢寐。路遠隔思存。牽拙謬東汜。浮惰及西昆。顧循良菲薄。何以儷玙璠。將隨渤澥去。刷羽泛清源。（○謝宣城詩集四作答謝宣城。《文選》三十作和謝宣城。《詩紀》七十三。又《類聚》三十一、文苑英華二百四十並引門、喧、翻、園、樽、蓀、存七韻。）

【新安江至清淺深見底貽京邑游好詩】

　　眷言訪舟客。茲川信可珍。洞徹隨清淺。皎鏡無冬春。千仞寫喬樹。百丈見游鱗。滄浪有時濁。清濟涸無津。豈若乘斯去。俯映石磷磷。紛吾隔囂滓。寧假濯衣巾。願以潺湲水。沾君纓上塵。（○《文選》二十七。文苑英華百六十二作渡新安江貽京邑友好。《詩紀》七十三。又《類聚》八作渡新安江貽京邑友好。引珍、春、鱗、巾、塵五韻。）

【送別友人詩】〖《詩紀》雲。外編作任昉者非。〗

　　君東我亦西。銜悲涕如霰。浮雲一南北。何由展言宴。方作異鄉人。贈子同心扇。遙裔發海鴻。連翻山檐燕。春秋更去來。參差不相見。（○《類聚》二十九。文苑英華二百二十六。《詩紀》七十三。）

【去東陽與吏民別詩】

　　微薄叨今幸。忝荷非昔期。唐風豈異世。欽明重在茲。飾驂去關輔。分竹入河淇。下車如昨日。曳組忽彌期。霜載凋秋草。風三動春旗。無以招卧轍。寧望后相思。（○《類聚》五十。《詩紀》七十三。）

【早發定山詩】

　　夙齡愛遠壑。晚蒞見奇山。標峰彩虹外。置嶺白雲間。傾壁忽斜豎。絕頂峰昨孤圓。歸海流漫漫。出浦水濺濺。野棠開未落。山櫻發欲然。忘歸屬蘭杜。懷祿寄芳荃。眷言采三秀。徘徊望九仙。（○《文選》二十七。《詩紀》七十三。又草堂詩箋二十一絕句詩注。引燃一韻。）

【循役朱方道路詩】

　　分繻出帝京。升裝奉皇穆。洞野屬滄溟。聯郊溯河服。日映青丘島。塵起邯鄲陸。江移林岸微。岩深煙岫復。歲嚴摧磴草。午塞散嶠木。縈蔚夕飆卷。蹉跎晚雲伏。霞志非易從。旌軀信難牧。豈慕淄宮梧。方辭兔園竹。羈心亦何言。迷蹤庶能復。（○《初學記》二十四。萬花谷后二十五。《詩紀》七十三。）

【和竟陵王游仙詩二首】〖王融、范雲同賦。〗

　　夭矯乘絳仙。螭衣方陸離。玉鑾隱雲霧。溶溶紛上馳。瑤颱風不息。赤水正漣漪。崢嶸玄圃上。聊攀瓊樹枝。（○《類聚》七十八。廣《文選》九。《詩紀》七十三。）

　　朝止閶闔宮。暮宴清都闕。騰蓋隱奔星。低鑾避行月。九疑紛相從。虹旌乍升沒。青鳥去復還。高唐雲不歇。若華有餘照。淹留且晞髮。（○《類聚》七十八。《初學記》二十三。文苑英華二百二十五。廣《文選》九。《詩紀》七十三。）

【游沈道士館詩】

　　秦皇御宇宙。漢帝恢武功。歡娛人事盡。情性猶未充。銳意三山上。托慕九霄中。既表祈年觀。復立望仙宮。寧為心好道。直由意無窮。曰余知止足。是願不須豐。遇可淹留處。便欲息微躬。山嶂遠重疊。竹樹近蒙籠。開襟濯寒水。解帶臨清風。所累非物外。為念在玄空。朋來握石髓。賓至駕輕鴻。都令人徑絕。惟使雲路通。一舉凌倒景。無事適華嵩。寄言賞心客。歲暮爾來同。（○《文選》二十二。《類聚》七十八。文章正宗二十九。《詩紀》七十三。）

【酬華陽陶先生詩】

　　三清未可覿。一氣且空存。所願回光景。拯難拔危魂。若蒙丸（陶隱居傳作九。金薤記同。）丹贈。豈懼六龍奔。（○陶隱居傳。金薤記。《詩紀》七十三。）

【還園宅奉酬華陽先生詩】

　　早欲尋名山。期待婚嫁畢。二事雖雲已。此外復非一。忽聞龍圖至。仍睹榮光溢。副朝首八元。開壤賦千室。冠纓曾弗露。風雨未嘗櫛。鳴玉響洞門。金蟬映朝日。慚無小人報。徒叨令尹秩。豈忘平生懷。靡監不遑恤。（○陶隱居傳。金薤記。《詩紀》七十三。）

【華陽先生登樓不復下贈呈詩】

　　側聞上士說。尺木乃騰霄。雲駢不展地。仙居多麗樵。卧待三芝秀。坐對百神朝。銜書必青鳥。佳客信龍鑣。非止靈桃實。方見大椿凋。（○陶隱居傳作酬華陽先生。金薤記作華陽先生登樓不下贈呈。《類聚》七十八作陶先生登樓不得下詩。《詩紀》七十三。）

【奉華陽王外兵詩】

　　〖金薤記雲。隱居別易氏號。〗

　　餐玉駐年齡。吞霞反容質。眇識青丘樹。回見扶桑日。爛熳蜃雲舒。嶔崟山海出。（○陶隱居。金薤記。《詩紀》七十三。）

【赤松澗詩】

　　松子排煙去。英靈眇難測。惟有清澗流。潺湲終不息。神丹在茲化。雲軿於此陟。願受金液方。片言生羽翼。渴就華池飲。飢向朝霞食。何時當來還。延佇青（《類聚》作清。）岩側。（○《類聚》七十八。《詩紀》七十三。）

【八關齋詩】

　　因戒倦輪飄。習障從塵染。四衢道難辟。八正扉猶掩。得理未易期。失路方知險。迷塗既已復。豁悟非無漸。（○《類聚》七十六。《詩紀》七十三。）

【古意詩】

　　挾瑟叢台下。徙倚愛容光。佇立日已暮。戚戚苦人腸。露葵已堪摘。淇水未沾裳。錦衾無獨暖。羅衣空自香。明月雖外照。寧知心內傷。（○玉台新詠五。《詩紀》七十三。）

【少年新婚為之詠詩】

　　山陰柳家女。莫言出田墅。豐容好資顏。便僻工言語。腰肢既軟弱。衣服亦華楚。紅輪映早寒。畫扇迎初暑。錦履並花紋。綉帶同心苣。羅繻金薄廁。雲鬢花釵舉。我情已鬱紆。何用表崎嶇。托意眉間黛。申心口上朱。莫爭三春價。坐喪千金軀。盈尺青銅鏡。徑寸合浦珠。無因達往意。欲寄雙飛鳧。裾開見玉趾。衫薄映凝膚。羞言趙飛燕。笑殺秦羅敷。白顧雖悴薄。冠蓋耀城隅。高門列騶駕。廣路從驪駒。何慚鹿盧劍。詎減府中趨。還家問鄉里。詎堪持作夫。（○玉台新詠五。《詩紀》七十三。）

【登北固樓詩】

　　六代舊山川。興亡幾百年。繁華今寂寞。朝市昔喧闐。夜月琉璃水。春風柳色天。傷時為懷古。垂淚國門前。（○輿地紀勝七。）

【夢見美人詩】

　　夜聞長嘆息。知君心有憶。果自閶闔開。魂交睹顏色。既薦巫山枕。又奉齊眉食。立望復橫陳。忽覺非在側。那知神傷者。潺湲淚沾臆。（○玉台新詠五。《詩紀》七十三。）

【直學省愁卧詩】

　　秋風吹廣陌。蕭瑟入南闈。愁人掩軒卧。高窗時動扉。虛館清陰滿。神宇曖微微。網蟲垂戶織。夕鳥傍檐飛。纓佩空為忝。江海事多違。山中有桂樹。歲暮可言歸。（○《文選》三十作學省愁卧。六臣本注云。五臣作直學省愁卧。《詩紀》七十三。）

【休沐寄懷詩】

　　雖雲萬重嶺。所玩終一丘。階墀幸自足。安事遠遨遊。臨池清溽暑。開幌望高秋。園禽與時變。蘭根應節抽。憑軒搴木末。垂堂對水周。紫籜開綠筱。白鳥映青疇。艾葉彌南浦。荷花繞北樓。送日隱層閣。引月入輕幬。爨熟寒蔬剪。賓來春蟻浮。來往既雲勌。光景為誰留。（○《初學記》二十。《詩紀》七十三。）

【宿東園詩】

　　陳王鬥雞道。安仁采樵路。東郊豈異昔。聊可閑餘步。野徑既盤紆。荒纖亦交互。槿籬疏復密。荊扉新且故。樹頂鳴風飆。草根積霜露。驚麏去不息。征鳥時相顧。茅棟嘯愁鴟。平岡走寒兔。夕陰帶層阜。長煙引輕素。飛光忽我遒。豈止歲雲暮。若蒙西山藥。頹齡倘能度。（○《文選》二十二。《詩紀》七十三。又《類聚》六十五引故、露、顧、兔、素五韻。）

【行園詩】

　　寒瓜方卧壠。秋菰亦滿陂。紫茄紛爛熳。綠芋郁參差。初菘向堪把。時韭日離離。高梨有繁實。何減萬年枝。荒渠集野雁。安用昆明池。（○謝宣城詩集四。《詩紀》七十三。又《類聚》六十五引陂、差、離三韻。）

【和左丞庾杲之移病詩】

　　歲暮豈雲聊。參差憂與疾。匪浣孰能賜。持身固無述。握蘭空盈把。待漏終不溢。囂喧滿眼前。簿領紛盈膝。安用談天辯。徒勞夢賜筆。掛冠若東都。山林寧復出。（○《初學記》十一。《詩紀》七十三。）

【和竟陵王抄書詩】

　　教微因弛轡。維峻屬貞期。義乖良未遠。斯文煥在茲。超河綜絕禮。冠楚綴淪詩。披滕辨蠹冊。酌醴訪深疑。澄流黜往性。泛略引前滋。漢壁含遺篆。名山多逸詞。綠編方委閣。素簡月盈輜。空幸參鴛鷺。比秀恧瓊芝。挹流既知廣。復道還自嗤。（○《初學記》十二。《詩紀》七十三。）

【詠竹火籠詩】

　　結根終南下。防露復披雲。雖為九華扇。聊可滌炎氛。安能偶狐白。鶴夘織成文。復持鴛鴦被。百和吐氛氳。忽為纖手用。歲暮待羅裙。（○謝宣城詩集五。《文選》補遺三十六。）

梁詩卷七

　　沈約

【詩】

【奉和竟陵王郡縣名詩】〖王融、范雲同賦。〗

　　西都富軒冕。南宮溢才彥。高闕連朱雉。方渠漸游殿。廣川肆河濟。長岑繞崤汧。曲梁濟危渚。平皋騁悠眄。清淵皎澄徹。曾山郁蔥茜。陽泉濯春藻。陰丘聚寒霰。西華不可留。東光促奔箭。望都遊子懷。臨戎征馬倦。既豫平台集。復齒南皮宴。一窺長安城。羞言杜陵掾。（○《類聚》五十六。《詩紀》七十三。）

【奉和竟陵王藥名詩】

　　丹草秀朱翹。重台架危岊。木蘭露易飲。射干枝可結。陽隰采辛夷。寒山望積雪。玉泉亟周流。雲華乍明滅。合歡葉暮卷。爵林聲夜切。垂景迫連桑。思仙慕雲埒。荊實剖丹瓶。龍芻汗奔血。照握乃夜光。盈車非玉屑。細柳空葳蕤。水萍終委絕。黃符若可挹。長生永昭皙。（○《類聚》五十六。《詩紀》七十三。）

【和陸慧曉百姓名詩】

　　建都望淮海。樹闕表衡稽。井干風雲出。柏梁星漢齊。皇王臨萬宇。惠化覃黔黎。吉士服仁義。宿昔秉華圭。庸賢起幽谷。欽言非象犀。端委康國步。偃息召邦攜。舉政方分策。易紀粲金泥。伊余沐嘉幸。由是別園畦。曾微涓露答。光景遂雲西。方隨煉丹子。薄暮矯行迷。（○《類聚》五十六。《詩紀》七十三。）

【三月三日率爾成章詩】

　　麗日屬元巳。年芳具在斯。開花已匝樹。流鶯復滿枝。洛陽繁華子。長安輕薄兒。東出千金堰。西臨雁鶩陂。遊絲映空轉。高楊拂地垂。綠幘文照耀。紫燕光陸離。清晨戲伊水。薄暮宿蘭池。象筵鳴寶瑟。金瓶泛羽卮。寧憶春蠶起。日暮桑欲萎。長袂屢已拂。彫胡方自炊。愛而不可見。宿昔減容儀。且當忘情去。嘆息獨何為。（○《文選》三十。古今歲時雜詠十六。文苑英華百五十七。《詩紀》七十三。又《類聚》四、《初學記》四、《御覽》三十並引斯、枝、兒、陂、垂、離、池、卮、萎九韻。萬花谷后四引斯、枝、兒、陂、池、萎六韻。）

【織女贈牽牛詩】

　　紅妝與明鏡。二物本相親。用持施點畫。不照離居人。往秋雖一照。一照復還塵。塵生不復拂。蓬首對河津。冬夜寒如此。寧遽道陽春。初商忽雲至。暫得奉衣巾。施衿已成故。每聚忽如新。（《初學記》作每恥輒如新。○《類聚》四。《初學記》四。文苑英華百五十八。古今歲時雜詠二十五。《詩紀》七十三。）

【應王中丞思遠詠月詩】

　　月華臨靜夜。夜靜滅氛埃。方暉竟戶入。圓影隙中來。高樓切思婦。西園游上才。網軒映珠綴。應門照綠苔。洞房殊未曉。清光信悠哉。（○《文選》二十。又玉台新詠五。《類聚》一、《初學記》一、文苑英華百五十一、《御覽》四並作詠月。《詩紀》七十三。）

【和王中書德充詠白雲詩】

　　白雲自帝鄉。氛氳屢回沒。蔽虧崑山樹。含吐瑤台月。秋風西北起。飄我過城闕。城闕已參差。白雲復離離。皎潔在天漢。倒影入華池。將過丹丘野。時至碧林垂。九重迎飛燕。萬里送翔螭。（○《類聚》一作中和王中書白雲詩。《初學記》一。文苑英華百五十六。《詩紀》七十三。）

【詠雪應令詩】

　　思鳥聚寒蘆。蒼雲軫暮色。夜雪合且離。曉風驚復息。嬋娟入綺窗。徘徊鶩情極。弱掛不勝枝。輕飛屢低翼。玉山聊可望。瑤池豈難即。（○《初學記》二。《詩紀》七十三。）

【和劉雍州繪博山香爐詩】

　　范金誠可則。摛思必良工。凝芳自朱燎。先鑄首山銅。環姿信岩崿。奇態寶玲瓏。峰嶝互相拒。嚴岫杳無窮。赤松游其上。斂足御輕鴻。蛟螭盤其下。驤首盼層穹。嶺側多奇樹。或孤或復叢。嚴間有佚女。垂袂似含風。翚飛若未已。虎視郁餘雄。登山起重障。左右引絲桐。百和清夜吐。蘭煙四面充。如彼崇朝氣。觸石繞華嵩。（○《初學記》二十五。萬花谷續七。《詩紀》七十三。）

【詠湖中雁詩】

　　白水滿春塘。旅雁每回翔。唼流牽弱藻。斂翮帶餘霜。群浮動輕浪。單泛逐孤光。懸飛竟不下。亂起未成行。刷羽同搖漾。一舉還故鄉。（○《文選》三十。《詩紀》七十三。又《類聚》九十一引翔、霜、行、鄉四韻。）

【冬節后至丞相第詣世子車中作詩】

　　廉公失權勢。門館有虛盈。貴賤猶如此。況乃曲池平。高車塵未滅。珠履故餘聲。賓階綠錢滿。客位紫苔生。誰當九原上。鬱郁望佳城。（○《文選》三十。《類聚》三十四作蕭丞相第詣世子車中作。古今歲時雜詠三十九作冬至后丞相第詣世子車中作。《詩紀》七十三。）

【奉和竟陵王經劉瓛墓詩】

　　表閭欽逸軌。軾墓禮真魂。化塗終眇默。神理曖猶存。塵經未輟幌。高衡已委門。日蕪子雲舍。徒望董生園。華陰無遺布。楚席有靈樽。玄泉倘能慰。長夜且勿論。（○謝宣城詩集四。《詩紀》七十三。又《類聚》四十作經劉瓛墓詩。引魂、存、門、樽四韻。）

【悼亡詩】

　　去秋三五月。今秋還照梁。今春蘭蕙草。來春復吐芳。悲哉人道異。一謝永銷亡。簾屏既毀撤。（玉台作屏筵空有設。文苑、《詩紀》並雲。一作屏筵空有設。）帷席更施張。游塵掩虛座。孤帳復空床。萬事無不盡。徒令存者傷。（○玉台新詠五。文苑英華三百二。《詩紀》七十三。）

【侍游方山應詔詩】

　　清漢夜昭皙。扶桑曉陸離。發歌摐陽下。建羽朝夕池。摐金浮水若。聳蹕詔山祗。一沾九霄露。藜藿終自知。（○《初學記》十三。《詩紀》七十四。）

【樂將殫恩未已應詔詩】

　　凄鏘笙管遒。參差舞行亂。輕肩既屢舉。長巾亦徐換。雲鬢垂寶花。輕妝染微汗。群臣醉又飽。聖恩猶未半。（○《初學記》十五。《詩紀》七十四。）

【泛永康江詩】

　　長枝萌紫葉。清源泛綠苔。山光浮水至。春色犯寒來。臨睨信永矣。望美曖悠哉。寄言幽閨妾。羅袖勿空裁。（○《類聚》八。文苑英華百六十二。《詩紀》七十四。）

【餞謝文學離夜詩】

　　漢池水如帶。巫山雲似蓋。瀄汨背吳潮。潺湲橫楚瀨。一望沮漳水。寧思江海會。以我徑寸心。從君千裡外。（○謝宣城詩集四作餞謝文學。古文苑四。文苑英華二百六十六作別謝文學。《文選》補遺二十六。廣《文選》八作餞錢文學。《詩紀》七十四。又《類聚》二十九作別謝文學。引蓋、會、外三韻。）

【別范安成詩】

　　生平少年日。分手易前期。及爾同衰暮。非復別離時。勿言一樽酒。明日難重持。夢中不識路。何以慰相思。（○《文選》二十。《類聚》二十九。文苑英華二百六十六。文章正宗二十九。《詩紀》七十四。又草堂詩箋十四有懷詩注引期、持二韻。）

【效古詩】

　　可憐桂樹枝。單雄憶故雌。歲暮異棲宿。春至猶別離。山河隔長路。路遠絕容儀。豈雲無可匹。寸心終不移。（○玉台新詠五。廣《文選》十。《詩紀》七十四。）

【庭雨應詔詩】

　　出空寧可圖。入庭倍難賦。非煙復非雲。如絲復如霧。霢霂裁欲垂。霏微不能注。雖無千金質。聊為一辰趣。（《初學記》作趍。○《初學記》二作見庭雨應詔詩。文苑英華百七十三。《詩紀》七十四。）

【初春詩】

　　扶道覓陽春。相將共攜手。草色猶自腓。林中都未有。無事逐梅花。空教信楊柳。且復歸去來。含情寄杯酒。（○玉台新詠五。《類聚》三作詠初春詩。《初學記》三。文苑英華百五十七。《詩紀》七十四。）

【春詠詩】〖《詩紀》作春思。注云。一作春詠。〗

　　楊柳亂如絲。綺羅不自持。春草黃復綠。客心傷此時。青苔已結洧。碧水復盈淇。日華照趙瑟。風色動燕姬。襟前萬行淚。故是一相思。（○玉台新詠五。《類聚》三。文苑英華百五十七作詠春。《詩紀》七十四。）

【傷春詩】

　　弱草半抽黃。輕條未全綠。年芳被禁{⺮御}。煙華繞層曲。寒苔卷復舒。冬泉斷方續。早花散凝金。初露泫成玉。（○《初學記》三作傷春賦。文苑英華百五十七作詠春。《詩紀》七十四。）

【秋夜詩】

　　月落宵向分。紫煙郁氛氳。曀曀螢入霧。離離雁出雲。巴童暗理瑟。漢女夜縫裙。新知樂如是。久要詎相聞。（○《類聚》三。《初學記》三。文苑英華百五十八。《詩紀》七十四。）

【詠篪詩】〖《詩紀》雲。古文苑雲。沈右率座賦二物為詠。〗

　　江南簫管地。妙響發孫枝。殷勤寄玉指。含情舉復垂。雕梁再三繞。輕塵四五移。曲中有深意。丹誠君詎知。（○謝宣城詩集五。玉台新詠五。古文苑四作沈右軍篪。《詩紀》七十四。）

【詠竹檳榔盤詩】

　　梢風有勁質。柔用道非一。平織方以文。穹成圓且密。薦羞雖百品。所貴浮天實。幸承歡醑餘。寧辭嘉宴畢。（○謝宣城詩集五。《詩紀》七十四。又《類聚》七十三引一、密二韻。）

【詠檐前竹詩】

　　萌開籜已垂。結葉始成枝。繁蔭上蓊茸。促節下離離。風動露滴瀝。月照影參差。得生郡戶牖。不願夾華池。（○《類聚》八十九。《詩紀》七十四。）

【玩庭柳詩】

　　輕陰拂建章。夾道連未央。因風結復解。沾露柔且長。楚妃思欲絕。班女淚成行。遊人未應雲。為此還故鄉。（○玉台新詠五作詠柳。《類聚》八十九。《詩紀》七十四。）

【麥李詩】

　　青玉冠西海。碧石彌外區。化為中園實。其下成路衢。在先良足貴。因小邈難逾。色潤房陵縹。味奪寒水朱。摘持欲以獻。尚食且踟躕。（○《初學記》二十八作詠李。文苑英華三百二十六。《詩紀》七十四。又《類聚》八十六作詠李詩。引區、衢、朱三韻。《白帖》三十作沈約詩。引區、衢、朱三韻。）

【詠桃詩】

　　風來吹葉動。風去畏花傷。紅英已照灼。況復含日光。歌童暗理曲。游女夜縫裳。詎減當春淚。能斷思人腸。（○玉台新詠五。《詩紀》七十四。）

【詠青苔詩】

　　緣階已漠漠。泛水復綿綿。微根如欲斷。輕絲似更聯。長風隱細草。深堂沒綺錢。縈郁無人贈。葳蕤無人贈。葳蕤徒可憐。（○《初學記》二十七。文苑英華三百二十七。《詩紀》七十四。又《類聚》八十二、《御覽》一千並引綿、聯二韻。）

【十詠二首】

【領邊綉】

　　纖手制新奇。刺作可憐儀。縈絲飛鳳子。結縷坐花兒。不聲如動吹。無風自褭枝。麗色儻未歇。聊承雲鬢垂。（○玉台新詠五。《詩紀》七十四。）

【腳下履】

　　丹墀上颯沓。玉殿下趨鏘。逆轉珠佩響。先表綉袿香。裾開臨舞席。袖拂（玉台作拂袖。）繞歌堂。所嘆忘懷妾。見委入羅床。（○同上）

【懷舊詩九首】

【傷王融】

　　元長秉奇調。弱冠慕前蹤。眷言懷祖武。一簣望成峰。途艱行易跌。命舛志難逢。折風落迅羽。流恨滿青松。（○《類聚》三十四。《初學記》十一作悼故中書侍郎王融詩。文苑英華三百一。《詩紀》七十四。）

【傷謝朓】

　　吏部信才傑。文鋒振奇響。調與金石諧。思逐風雲上。豈言陵霜質。忽隨人事往。尺璧爾何冤。一旦同丘壤。（○《類聚》三十四。《初學記》十一作悼齊故吏部郎謝朓詩。文苑英華三百一。《詩紀》七十四。）

【傷庾杲之】

　　右率馥時譽。秀出冠朋僚。聳茲千仞氣。振此百尋條。蘊藉含文雅。散朗溢風飆。楸檟今已合。容範尚昭昭。（○《類聚》三十四。文苑英華三百一。《詩紀》七十四。）

【傷王諶】

　　長史體閑任。坦蕩無外求。持身非詭遇。應物有虛舟。心從朋好盡。形為歡宴留。歡宴未終畢。零落委山丘。（○同上）

【傷虞炎】

　　東南既擅美。洛陽復稱才。攜手同歡宴。此跡共游陪。事隨短秀落。言歸長夜台。（○同上）

【傷李珪之】

　　少府懷貞節。忘軀濟（文苑作欣。）所奉。吏道勤不息。繁文長自擁。既闕優孟歌。身沒誰為寵。（○同上）

【傷韋景猷】

　　韋叟（《類聚》作敻。）識前載。博物備戎華。稅驂止營校。淪跡委泥沙。始（《類聚》作如。）知庸聽局。方悟大音賒。（○同上）

【傷劉沨】（《類聚》作佩。）

　　處和無近累。天然有勝質。蕭瑟負高情。耿介懷秋實。義貴良為重。蘭摧非所恤。一罷平生言。寧知攜手日。（○《類聚》三十四作傷劉佩。文苑英華三百一。《詩紀》七十四。）

【傷胡諧之】

　　豫州懷風範。綽然標雅度。處約志不渝。接廣情無忤。頡頏事刀筆。紛綸遞朱素。美志同山阿。浮年迫期露。（○《類聚》三十四。文苑英華三百一。《詩紀》七十四。）

【詠新荷應詔詩】

　　勿言草卉賤。幸宅天池中。微根才出浪。短干未搖風。寧知寸心裡。蓄紫復含紅。（○《類聚》八十二。《詩紀》七十四。）

【聽蟬鳴應詔詩】

　　輕生宅園{⺮御}。復得棲嘉樹。豈敢擅洪枝。輕條遭所遇。葉密形易揚。風迴響難住。（○《類聚》九十七。《詩紀》七十四。）

【詠笙詩】

　　彼美實枯枝。孤筱定參差。鵾雞已啁哳。棗下復林離。本期王子晏。寧待洛濱吹。（○《初學記》十六。文苑英華二百十二。《詩紀》七十四。）

【詠箏詩】

　　秦箏吐絕調。玉柱揚清曲。弦依高張斷。聲隨妙指續。徒聞音繞樑。寧知顏如玉。（○《類聚》四十四。《初學記》十六。文苑英華二百十二。《詩紀》七十四。）

【詠山榴詩】

　　靈園同佳稱。幽山有奇質。停采久彌鮮。含華豈期實。長願微名隱。無使孤山株出。（○《類聚》八十六。《詩紀》七十四。）

【大言應令詩】



　　隘此大泛庭。方知九垓局。窮天豈彌指。盡地不容足。（○《類聚》十九。《詩紀》七十四。）

【細言應令詩】

　　開館尺棰餘。築榭微塵里。蝸角列州縣。毫端建朝市。（○《類聚》十九。《詩紀》七十四。）

【詠餘雪詩】

　　陰庭復素芷。南階褰綠葹。玉台新落構。青山已半虧。（○《類聚》二。《詩紀》七十四。）

【詠帳詩】

　　甲帳垂和璧。螭雲張桂宮。隋珠既吐曜。翠被複含風。（○《類聚》六十九。《詩紀》七十四。）

【侍宴詠反舌詩】

　　假容（《類聚》作客。）不足觀。遺音猶可薦。幸蒙喬樹恩。得以聞高殿。（○《類聚》九十二。《詩紀》七十四。）

【寒松詩】

　　梢聳振寒聲。青蔥標暮色。疏葉望嶺齊。喬干臨雲直。（《初學記》作貞。○《初學記》二十八。《詩紀》七十四。）

【詠孤桐詩】

　　龍門百尺時。（《詩紀》雲。一作峙。）排雲少孤立。分根蔭玉池。欲待高鸞集。（○《初學記》二十八。《詩紀》七十四。）

【詠梧桐詩】

　　秋還遽已落。春曉猶未夷。微葉雖可賤。一剪或成珪。（○《類聚》八十八。《詩紀》七十四。）

【園橘詩】

　　綠葉迎露（《初學記》作霞。）滋。朱苞待霜潤。但令入玉柈。（萬花谷作盤。）金衣（文苑作依。）非所吝。（○《初學記》二十八。文苑英華三百二十六。萬花谷后三十八作沈約詩。《詩紀》七十四。）

【詠梨應詔詩】

　　大谷來既重。岷山道又難。摧折非所悋。但令入玉盤。（○《初學記》二十八。文苑英華三百二十六。《詩紀》七十四。）

【西地梨詩】〖《詩紀》雲。詩匯作簡文者非。〗

　　列茂河陽苑。蓄紫濫觴隈。翻黃秋沃若。落素春徘徊。（○《類聚》八十六。《詩紀》七十四。）

【詠芙蓉詩】

　　微風搖紫葉。（《類聚》字缺。）輕露拂朱房。中池所以綠。待我泛紅光。（○《類聚》八十二。《詩紀》七十四。）

【詠杜若詩】

　　生在窮絕地。豈與世相親。不顧逢採擷。本欲芳幽人。（○《類聚》八十一。《詩紀》七十四。）

【詠鹿蔥詩】

　　野馬不任騎。兔絲不任織。既非中野花。無堪麇食。（○《類聚》八十一。《爾雅》翼三。《詩紀》七十四。○灌畦暇語曰：沈約以佐命勛位冠梁朝。晚年諸進用事者。忌其固位。取約所為鹿蔥詩。乘間以白武帝。帝意已不能堪。未幾得道士赤章事。遂大發怒。約以憂死。其《詩》曰：野馬不可騎。兔絲詎宜織。爾非蘋與蒿。豈供麚鹿食。逯按。文字略有不同。）

【詠甘蕉詩】

　　抽葉固盈丈。擢本信兼圍。流甘掩椰實。弱縷冠絺衣。（○《類聚》八十七。《詩紀》七十四。）

【詠菰詩】

　　結根布洲渚。垂葉滿皋澤。匹彼露葵羹。可以留上客。（○《類聚》八十二。《詩紀》七十四。）

【早行逢故人車中為贈詩】

　　殘朱猶曖曖。餘粉尚霏霏。昨宵何處宿。今晨拂露歸。（○玉台新詠十。《詩紀》七十四。）

【為鄰人有懷不至詩】

　　影逐斜月來。香隨遠風入。言是定知非。欲笑翻成泣。（○玉台新詠十。《詩紀》七十四。）

【四城門詩】

　　六龍既驚軫。二鼠復馳光。衰齡難慎輔。暮質易凋傷。（○《類聚》七十六。《詩紀》七十四。）

【和劉中書仙詩二首】

　　清旦發玄洲。日暮宿丹丘。崑山西北映。流泉東南流。霓裳拂流電。雲車委輕霰。崢嶸上不睹。寥廓下無見。（○《類聚》七十八。《詩紀》七十四。）

　　殊庭不可及。風熛多異色。霞衣不待縫。雲錦不須織。（○同上）

【華山館為國家營功德詩】

　　沐芳禱靈岳。稽首恭上玄。帝昔祈萬壽。臣今請億年。丹方緘洞府。河清時一傳。錦書飛雲字。玉簡黃金編。（○《類聚》七十八。《詩紀》七十四。）

【和王衛軍解講詩】

　　妙輪輟往駕。寶樹未開音。甘露為誰演。得一標道心。眇眇玄塗曠。高義總成林。七花屏塵相。八解濯芳襟。（○《類聚》七十六。《詩紀》七十四。）

【侍宴謝朏宅餞東歸應詔詩】

　　皇情悵東。羽旆拂南廛。夏雲清朝景。秋風揚早蟬。飲和陪下席。論道光上筵。（○《類聚》二十九。文苑英華百六十九作侍宴謝朏宅東歸應制。《詩紀》七十四。）

【酬孔通直逖懷蓬居詩】

　　閶闔既洞啟。龍樓亦高辟。兩宮集鸞步。二闈引通籍。伊爾事清途。紛吾供（文苑雲。一作驚。）賤役。（○《類聚》三十一。文苑英華二百四十。《詩紀》七十四。）

【石塘瀨聽猿詩】

　　噭々夜猿鳴。溶溶晨霧合。不知聲遠近。惟見山重沓。既歡東嶺唱。復佇西岩答。（○《類聚》九十五。《詩紀》七十四。）

【出重闈和傅昭詩】

　　魯連揚一策。陳平出六奇。邯鄲風雨散。白登煙霧維。排雲出九地。陵定振五卮。（○《類聚》五十九。《詩紀》七十四。）

【秋晨羈怨望海思歸詩】

　　分空臨澥霧。披遠望滄流。八桂曖如畫。三桑眇若浮。煙極希丹水。月遠望青丘。（○《類聚》二十八。《詩紀》七十四。）

【侍宴樂游苑餞徐州刺史應詔詩】（丘遲同賦。）

　　沃若動龍驂。參差凝鳳管。金塘草未合。玉池泉將滿。（○《類聚》二十九。《詩紀》七十四。）

【憩郊園和約法師採藥詩】

　　郭外三千畝。欲以貿朝饘。繁蔬既綺布。密果亦星懸。（○《類聚》八十一。《詩紀》七十四。）

【詠竹詩】

　　無人賞高節。徒自抱貞心。（○合璧事類別集五十四。）

【詩】

　　四節逝不處。繁華難久鮮。（○海錄碎事二。）

【上巳華光殿詩】〖七言〗

　　于維盛世即軒媯。朝豐宴鎬復在斯。朝光灼爍映蘭池。春風婉轉入細枝。時鶯顧慕聲合離。輕波微動漾羽卮。河宗海若生蛟螭。浮梁徑度跨回漪。朱顏始洽景將移。安得壯士駐奔曦。（○《類聚》四。《詩紀》七十四。）

【六憶詩四首】〖以下雜言。〗

　　憶來時。灼灼上階墀。勤勤敘別離。慊慊道相思。相看常不足。相見乃忘飢。（○玉台新詠五。《詩紀》七十四。）

　　憶坐時。點點羅帳前。或歌四五曲。或弄兩三弦。笑時應無比。嗔時更可憐。（○同上）

　　憶食時。臨盤動容色。欲坐復羞坐。欲食復羞食。含哺如不飢。擎甌似無力。（○同上）

　　憶眠時。人眠強未眠。解羅不待勸。就枕更須牽。復恐傍人見。嬌羞在燭前。（○同上）

【八詠詩】

　　〖金華志曰：作詠詩。南齊隆昌元年太守沈約所作。題于玄暢樓。時號絕倡。後人因更玄暢樓為八詠樓雲。〗

【登台望秋月】

　　望秋月。秋月光如練。照曜三爵台。徘徊九華殿。九華玳瑁梁。華榱與璧璫。以茲雕麗色。持照明月光。凝華入黼帳。清輝懸洞房。先過飛燕戶。卻照班姬床。桂宮裊裊落桂枝。露寒凄凄凝白露。上林晚葉颯颯鳴。雁門早鴻離離度。湛秀質兮似規。委清光兮如素。照愁軒之蓬影。映金階之輕步。居人臨此笑以歌。別客對之傷且慕。經衰圃。映寒叢。凝清夜。帶秋風。隨庭雪以偕素。與池荷而共紅。臨玉墀之皎皎。含霜靄之蒙蒙。天衢而徙度。轢長漢而飛空。隱岩崖而半出。隔帷幌而才通。散朱庭之奕奕。入青瑣而玲瓏。閑階悲寡鵠。沙洲怨別鴻。文姬泣胡殿。昭君思漢宮。余亦何為者。淹留此山東。（○玉台新詠九作望秋月。文苑英華百五十一作詠月篇。《詩紀》七十四。又《類聚》一引練、殿、梁、璫、光、房、床、素、步、暮、叢、風、紅、蒙、通、瓏十六韻。）

【會圃臨春風】

　　臨春風。春風起春樹。遊絲曖如網。落花雰似霧。先泛天淵池。還過細柳枝。蝶逢飛搖颺。燕值羽參池。揚桂旆。動芝蓋。開燕裾。吹趙帶。趙帶飛參差。燕裾合且離。回簪復轉黛。顧步惜容儀。容儀已炤灼。春風復回薄。氛氳桃李花。青跗含素萼。既為風所開。復為風所落。搖綠蒂。抗紫莖。舞春雪。雜流鶯。曲房開兮金鋪響。金鋪響兮妾思驚。梧台未陰。淇川始碧。迎行雨于高唐。送歸鴻于碣石。經洞房。響紈素。感幽閨。思幃帟。想芳園兮可以游。念蘭翹兮漸堪摘。拂明鏡之冬塵。解羅衣之秋襞。既鏗鏘以動佩。又絪縕而流射。始搖蕩以入閨。終徘徊而緣隙。鳴珠簾于綉戶。散芳塵于綺席。是時悵思婦。安能久行役。佳人不在茲。春風為誰惜。（○玉台新詠九作臨春風。文苑英華百五十六。《詩紀》七十四。又《類聚》一作八詠。引樹、霧、池、枝、差、旆、蓋、帶、差、離、灼、薄、萼、落、莖、鶯、石、襞、射、隙、席惜二十二韻。）

【歲暮愍衰草】

　　愍衰草。衰草無容色。憔悴荒徑中。寒荄不可識。昔時兮春日。昔日兮春風。含華兮佩實。垂綠兮散紅。氛氳鳷鵲右。照耀望仙東。送歸顧慕泣淇水。嘉客淹留懷上宮。嚴陬兮海岸。冰多兮霰積。爛熳兮客根。攢幽兮寓隙。布綿密于寒皋。吐纖疏於危石。既惆悵于君子。倍傷心於行役。露縞枝于初旦。霜紅天於始夕。凋芳卉之九衢。霣靈茅之三脊。風急崤道難。秋至客衣單。既傷檐下菊。復悲池上蘭。飄落逐風盡。方知歲早寒。流螢暗明燭。雁聲斷才續。萎絕長信宮。蕪穢丹墀曲。霜奪莖上紫。風銷葉中綠。山變兮青薇。水折兮黃葦。秋鴻兮疏引。寒鳥兮聚飛。徑荒寒草合。桐長舊岩圍。園庭漸蕪沒。霜露日沾衣。願逐晨征鳥。薄暮共西歸。（○玉台新詠九。《詩紀》七十四。又《類聚》八十一作衰草賦。引色、識、風、散、積、石、脊、難、單、寒、燭、續、綠、飛、微、衣十七韻。）

【霜來悲落桐】

　　悲落桐。落桐早霜露。燕至葉未抽。鴻來枝已素。本出龍門山。長枝仰刺天。上峰百丈絕。下趾萬尋懸。幽根已盤結。孤枝復危絕。初不照光景。終年負霜雪。自顧無羽儀。不願生曲池。芬芳本自乏。華實無可施。匠者特留眄。王孫少見之。分取孤生枿。徙置北堂陲。宿莖抽晚干。新葉生故枝。故枝雖遼遠。新葉頗離離。春風一朝至。榮華並如斯。自惟良菲薄。君恩徒照灼。顧已非嘉樹。空用憑阿閣。願作清廟琴。為舞雙玄鶴。薜荔可為裳。文杏堪作梁。勿言草木賤。徒照君末光。末光不徒照。為君含噭咷。陽柯綠水弦。陰枝苦寒調。厚德非可任。敢不虛其心。若逢陽春至。吐綠照清潯。（○玉台新詠九。《詩紀》七十四。又《類聚》八十八引露、素、結、絕、雪、光、照、咷、蜩、任、心、潯十二韻。）

【夕行聞夜鶴】

　　聞夜鶴。夜鶴叫南池。對此孤明月。臨風振羽儀。伊吾人之菲薄。無賦命之天爵。抱跼促之短懷。隨冬春而哀樂。懿海上之驚鳧。傷雲間之離鶴。離鶴時未離。迥發天北垂。忽值疾風起。暫下昆明池。復畏冬冰合。水宿非所宜。欲留不可住。欲去飛已疲。勢逐疾風舉。求溫向衡楚。復值南飛鴻。參差共成侶。海上多雲霧。蒼茫失洲嶼。自此別故群。獨向瀟湘渚。故群不離散。相依江海畔。夜止羽相切。晝飛影相亂。刷羽共浮沉。湛澹泛清潯。既不經離別。安知慕侶心。九冬負霜雪。六翮飛不任。且養凌雲翅。俯仰弄清音。所望浮丘子。旦夕來相尋。（○玉台新詠九。《詩紀》七十四。又《類聚》九十作八詠聞夜鶴篇。引池、儀、薄、爵、鶴、離、垂、池、疲、舉、楚、侶、嶼、渚、散、畔、亂、沉、陰、心、任、音二十二韻。）

【晨征聽曉鴻】

　　聽曉鴻。曉鴻度將旦。跨弱水之微瀾。發成山之遠岸。怵春歸之未幾。驚此歲之雲半。出海漲之蒼茫。入雲途之瀰漫。無東西之可辨。孰遐邇之能算。微昔見於洲渚。赴秋期于江漢。集勁風於弱軀。負重雪于輕翰。寒谿可以飲。荒皋可以竄。谿水徒自清。微容豈足玩。秋蓬飛兮未極。塞草寒兮無色。吳山高兮高度。越水深兮深不測。羡明月之馳光。顧征禽之駛翼。翼伊余馬之屢懷。知吾行之未極。夜綿綿而難曉。愁參差而盈臆。望山川悉無似。惟星河猶可識。孤雁夜南飛。客淚夜沾衣。春鴻旦暮返。客子方未歸。歲去歡娛盡。年來容貌衰。攬衽形雖是。撫臆事多違。青紂雖長復易解。白雲誠遠詎難依。（○玉台新詠九。《詩紀》七十四。又《類聚》九十引旦、岸、算、極、色、測、翼、臆、飛、衣、歸十一韻。）

【解佩去朝市】

　　去朝市。朝市深歸暮。辭北纓而南徂。浮東川而西顧。逢天地之降祥。值日月之重光。當伊仁之菲薄。非徐情之信芳。充待詔于金馬。奉高宴于柏梁。觀斗獸于虎圈。望窈窕于披香。游西園兮登銅雀。攀青瑣兮眺重陽。講金華兮議宣室。晝武帷兮夕文昌。佩甘泉兮履五柞。簪枍栺兮紱承光。托後車兮侍華幄。游渤海兮泛清漳。天道有盈缺。寒暑遞炎涼。一朝賣玉碗。眷眷惜餘香。曲池無復處。桂枝亦銷亡。清廟徒肅肅。西陵久茫茫。薄暮余多幸。嘉運重來昌。忝稽郡之南尉。典千里之光貴。別北芒于濁河。戀橫橋于清渭。望前軒之早桐。對南階之初卉。非余情之屢傷。寄茲焉兮能慰。眷昔日兮懷載。日將暮兮歸去來。（○玉台新詠九。《詩紀》七十四。）

【被褐守山東】

　　守山東。山東萬嶺郁青蔥。兩溪共一瀉。水潔望如空。岸側青莎被。岩間丹桂叢。上瞻既隱軫。下睇亦溟濛。遠林響咆獸。近樹聒鳴蟲。路出若溪右澗吐金華東。萬仞倒危石。百丈注懸潀。制曳寫流電。奔飛似白虹。洞井含清氣。漏穴吐飛風。玉竇膏滴瀝。石乳室空籠。峭崿途彌險。崖岨步才通。余舍平生之所愛。欻暮年而此逢。欲一去而不還。悵鄒衣之未褫。揖林壑之清曠。事氓俗之紛詭。幸帝德之方升。值在綱之未毀。既除舊而布新。故化民而俗徙。播趙俗以南徂。扇齊風以東靡。乳雉方可馴。流蝗庶能弭。清心矯世濁。儉政革民侈。秩滿歸白雲。淹留事芝髓。（○玉台新詠九。《詩紀》七十四。又《類聚》三十六引東、蔥、空、叢、蒙、蟲、東、潀、虹、風、籠、逢、禘、髓十四韻。文苑英華百六十引東、蔥、空、叢、蒙、蟲、東、淙、虹、風、籠、逢、褫、髓十四韻。）

梁詩卷八

　　劉霽

　　〈霽。字士湮。一雲士烜。平原人。天監中。歷仕尚書主客侍郎、海鹽令。居母憂。廬暮側。以憂卒。〉

【詠荔枝詩】

　　叔師貴其珍。武仲稱其美。良由自遠致。含滋不留齒。（○《類聚》八十七。《白帖》三十。《詩紀》九十。）

　　劉苞

　　〈苞。字孝嘗。彭城人。天監初。自征虜主簿遷臨川王右軍功曹。累遷尚書庫部侍郎、丹陽尹丞、尚書殿中郎、南徐州治中、太子洗馬。天監十三年卒。時年三十。〉

【九日侍宴樂游苑正陽堂詩】

　　六郡良家子。幽並遊俠兒。立乘爭欽羽。側騎競紛馳。鳴珂飾華眊。金鞍秋宜。

　　雲飛雅琴奏。風起洞簫吹。曲終高宴罷。景落樹陰移。微薄承嘉惠。飲德良不貲。取效績無紀。感恩心自知。（○《類聚》四。《初學記》四。古今歲時雜詠三十三。文苑英華百七十三。《御覽》三十二及廣《文選》九作九日侍宴樂游苑詩。《詩紀》八十八。）

【望夕雨詩】

　　崇朝構行雨。薄晚屯密雲。緣階起素沫。竟水散圓文。河柳低未舉。山桃落已芬。清樽義不薦。淹留遂待君。（○《類聚》二。文苑英華百五十三。《詩紀》八十八。）

　　柳鎮

　　〈鎮。字子元。河東人。梁天監中。自司州游京師。于鐘山西建業里買地結茅。未幾。北還洛陽。〉

【題所居齋柱詩】

　　江小不久計。要適暫居心。況念洛陽士。今來歸舊林。（○《太平廣記》四百九十六。）

　　柳惲

　　〈惲。字文暢。河東解人也。齊時。竟陵王引為法曹參軍。累遷太子洗馬。試守鄱陽相。還除驃騎從事中郎。武帝至京邑。以為冠軍將軍、征東府司馬。除給事黃門侍郎。領步兵校尉。天監元年。除長兼侍中。二年。出為吳興太守。六年。征為散騎常侍。遷左民尚書。八年為廣州刺史。征為秘書監。復為吳興太守。天監十六年卒。年五下三。有集十二卷。〉

【江南曲】

　　汀洲采白蘋。日落江南春。洞庭有歸客。瀟湘逢故人。故人何不返。春華復應晚。不道新知樂。只言行路遠。（○玉台新詠五。《類聚》四十二。文苑英華二百一。《樂府詩集》二十六。《詩紀》七十九。又太平寰宇記九十四作柳惲詩。引村一韻。萬花谷五作為吳興守詩。引春一韻。）

【長門怨】

　　玉壺夜愔愔。應門重且深。秋風動桂樹。流通月搖輕陰。綺檐清露溽。網戶思蟲吟。嘆息下蘭合。含愁奏雅琴。何由鳴曉佩。復得抱宵衾。無復金屋念。豈照長門心。（○玉台新詠五。《樂府詩集》四十二。《詩紀》七十九。）

【度關山】

　　長安倡家女。出入燕南垂。惟持德自美。本以容見知。舊聞關山遠。何事總金羈。妾心日已亂。秋風鳴細枝。（○玉台新詠五。《樂府詩集》二十七。《詩紀》七十九。）

【起夜來】

　　城南斷車騎。閣道復青埃。露華光翠網。月影入蘭台。洞房且莫掩。應門或復開。颯颯秋桂響。非君起夜來。（○玉台新詠五。《樂府詩集》七十五。《詩紀》七十九。）

【獨不見】

　　別島望風台。天淵臨水殿。芳草生未積。春花落如霰。出從張公子。還過趙飛燕。奉帚長信宮。誰知獨不見。（○玉台新詠五。文苑英華二百十一。《樂府詩集》七十五。《詩紀》七十九。又《類聚》四十二引霰、燕、見三韻。）

【芳林篇】

　　芳林曄兮發朱榮。時既晚兮隨風零。隨風零兮返無期。安得陽華遺所思。（○《樂府詩集》七十七。《詩紀》七十九。）

【贈吳均詩三首】

　　寒雲晦滄洲。奔潮溢南浦。相思白露亭。永望秋風渚。心知別路長。誰謂若燕楚。關候日遼絕。如保附行旅。願作野飛鳥。飄然自輕舉。（○《類聚》三十一作贈吳筠詩。文苑英華二百四十七。《詩紀》七十九。）

　　遠遊濟伊洛。秣馬度清漳。邯鄲饒美女。艷色含春芳。鼓瑟未成曲。踏屣復翱翔。我本遊客子。情愛在淮陽。新知誰不樂。念舊苦人腸。（《類聚》作傷。○同上）

　　夕宿飛狐關。晨登磧礫坂。形為戎馬倦。思逐征旗遠。邊城秋霰來。寒鄉春風晚。始信隴雪輕。漸覺寒雲卷。徭役命所當。念子（文苑作予。）加餐飯。（○文苑英華二百四十七。《詩紀》七十九。）

【雜詩】

　　雲輕暮色轉。草綠晨芳歸。山墟罷寒晦。園澤潤朝暉。春心多感動。睹物情復悲。自君之去矣。蘭堂罷鳴機。徒知遊宦是。不念別離非。（○玉台新詠五。《詩紀》七十九。）

【七夕穿針詩】

　　代馬秋不歸。緇紈無復緒。迎寒理衣縫。映月抽纖縷。的皪愁睇光。連娟思眉聚。清露下羅衣。秋風吹玉柱。流陰稍已多。餘光欲誰與。（玉台作難取。《初學記》同。《類聚》作難駐。文苑作亦難取。注云。一作欲誰與。歲時雜詠雲。一作流景對秋夕。餘光欲難取。○玉台新詠五。古今歲時雜詠三十五逸作者名。文苑英華百五十八。《詩紀》七十九。又《類聚》四引緒、縷、柱、駐四韻。《初學記》四引緒、縷、柱、取四韻。）

【詠薔薇詩】

　　當戶種薔薇。枝葉太葳蕤。不搖香已亂。無風花自飛。春閨不能靜。開匣理明妃。曲池浮采采。斜岸列依依。或聞好音度。時見銜泥歸。且對清酤湛。其餘任是非。（○玉台新詠五作江洪。《類聚》八十一。《詩紀》七十九。）

【奉和竟陵王經劉瓛墓下詩】

　　西河寂高業。北海望清塵。音徽誰與寄。尚德在伊人。遺文重昭晢。絕緒復紛綸。露華尚朝日。蘭生無久春。芳猷動淵思。撫軾履高辰。山風起寒木。野雀亂秋榛。壠草時易宿。素軌邈難遵。（○謝宣城詩集四。《詩紀》七十九。）

【搗衣詩】〖五章○《詩紀》作五首。非。〗

　　孤衾引思緒。獨枕愴憂端。深庭秋草綠。高門白露寒。思君起清夜。促柱奏幽蘭。不怨飛蓬苦。徒傷蕙草殘。

　　役役滯風波。遊人淹不歸。亭皋木葉下。隴首秋雲飛。寒園夕鳥集。思牖草蟲悲。嗟矣當春服。安見御冬衣。（○梁《書》曰：惲少工篇什。為《詩》雲：亭皋木葉下。隴首秋雲飛。王無長見而嗟賞。）

　　鶴鳴勞永嘆。采菉傷時暮。念君方遠遊。望妾理紈素。秋風吹綠潭。明月懸高樹。佳人飾凈容。招攜從所務。

　　步欄杳不極。離堂肅已扃。軒高夕杵散。氣爽夜鳴。瑤華隨步響。幽蘭逐袂生。踟躕理金翠。容與納宵清。　　

　　泛艷回煙彩。淵旋龜鶴文。凄凄合歡袖。冉冉蘭麝芬。不怨杼軸苦。所悲千里分。垂泣送行李。傾首遲歸雲。（○玉台新詠五。《詩紀》七十九。又《類聚》六十七引端、寒、蘭、殘、歸、飛、暮、素、樹、鳴、生十一韻。）

【詠席詩　　】

　　照日汀洲際。搖風淥潭側。雖無獨繭輕。幸有青袍色。羅袖少輕塵。象床多麗飾。願君蘭夜飲。佳人時宴息。（○玉台新詠五。謝宣城詩集五。《類聚》六十九。《初學記》二十五作柳惲詩。萬花谷續七。《詩紀》七十九。）

【從武帝登景陽樓詩】

　　〖南史曰：武帝與宴。必詔惲賦詩。嘗和帝登景陽樓篇。深見賞美。當時咸共稱傳。〗

　　太液滄波起。長楊高樹秋。翠華承漢遠。雕輦逐風游。（○樑書本傳。南史本傳。《詩紀》七十九。）

【贈吳均詩二首】

　　山桃落晚紅。野蕨開初紫。雲日自清明。蘋芷齊霍靡。離念已鬱陶。物華復如此。（○《類聚》三十一作贈吳筠。《詩紀》　　七十九。）

　　秋風度關隴。楚客奏歸音。颯颯避霜葉。離離山塞禽。（○同上）

　　范縝　　

　　〈縝。字子真。南鄉舞陰人。晉平北將軍汪六世孫。仕齊。歷寧蠻主簿、尚書殿中郎、領軍長史、宜都太守、晉守太守。天監四年。征為尚書左丞。以駁佛教神不滅論徙付廣州。還為中書郎、國子博士。有集十一卷。〉

【擬招隱士】

　　修竹苞生兮山之嶺。繽紛葳蕤兮下交陰。木蘢藂兮巍峨。川澤泱漭兮雲霧多。悲猿鳴噪兮嘯儔侶。攀折芳條兮聊停佇。夫君兮不還。蕙華不凋殘。歲晏兮憂未開。草蟲鳴兮凄凄。蕭兮森兮玄磵深。悵徬徨兮沈吟。紛紛庵薆。窮岩穴兮。熊窟幽林。杳冥兮吁可畏。嶔崟兮傾欹。飛泉兮激沫。散漫兮淋漓。弱蘿兮修葛。互蔓兮長枝。綠林兮被崖。隨風兮紛披。猛獸兮封狐。眈眈兮視余。扶藤兮直上。岩岩兮嶷嶷。霏霏兮敷敷。赤豹兮文貍。攀騰兮相追。思慕公子兮心遲遲。寒風厲兮鴟梟吟。鳥悲鳴兮離其群。公子去兮親與親。行露厭浥兮似中人。（○文苑英華三百五十八。）

　　何遜

　　〈遜。字仲言。東海郯人。宋御史中承天曾孫。天監中。起家奉朝請。遷建安王偉水曹參軍。九年。隨府遷江州。還為安成王安西參軍。兼尚書水部郎。十六年。除廬陵王記室。復隨府江州。未幾卒。有集七卷。〉

【樂府】

【銅雀妓　　】

　　秋風木葉落。蕭瑟管弦清。望陵歌對酒。向帳舞空城。寂寂檐宇曠。飄飄帷幔輕。曲終相顧起。日慕松柏聲。（○本集二。《類聚》三十四。文苑英華二百四。《詩紀》八十三。）

【擬輕薄篇】

　　城東美少年。重身輕萬億。柘彈隋珠丸。白馬黃金飾。長安九逵上。青槐蔭道植。轂擊晨已喧。肩排暝不息。走狗通西望。牽牛亘南直。相期百戲旁。去來三市側。象床杳綉被。玉盤傳綺食。倡女掩扇歌。小婦）開簾織。相看獨隱笑。見人還斂色。黃鶴悲故群。山枝詠新識。烏飛過客盡。雀　　聚行龍匿。酌羽方厭厭。此時歡未極。（○本集二○玉台新詠五。文苑英華百九十四作輕薄篇。《樂府詩集》六十七作輕薄篇。《詩紀》八十三。又《類聚》三十三引億、飾、植、息、直、側、食七韻。四十二作輕薄篇。引億、飾、側、食、織、色六韻。）

【門有車馬客】

　　門有車馬客。言是故鄉來。故鄉有書信。縱橫印檢開。開書看未極。行客屢相識。借問故鄉來。潺湲淚不息。上言離別久。下言望應歸。寸心將夜鵲。（本集作鵠。《詩紀》同。）相逐向南飛。（○本集二。文苑英華百九十五。《樂府詩集》四十作何妥。《詩紀》八十三。）

【昭君怨】

　　昔聞白鶴弄。已自軫離情。今來昭君曲。還悲秋草生。（文苑作並。樂府同。○本集二。文苑英華二百四。《樂府詩集》二十九作何妥。《詩紀》八十三。）

【詩】

【九日侍宴樂游苑詩為西封侯作】

　　皇德無餘讓。重規襲帝勛。垂衣化比屋。睠顧。）慎為君。翾飛悅有道。卉木荷平分。宸襟動時豫。歲序屬涼氛。城霞旦晃朗。槐霧曉氤氳。鸞輿和八襲。鳳駕啟千群。羽觴歡湛露。佾舞奏承雲。禁林終宴晚。華池物色曛。疏樹翻高葉。寒流聚細文。晴軒連瑞氣。同惹御香芬。日斜迢遞宇。風起嵯峨雲。運偶參侯服。恩洽廁朝聞。於焉藉多幸。歲暮仰游汾。（○本集一。古今歲時雜詠三十三作九日侍宴樂游苑。文苑英華百七十三。《詩紀》八十三。又《類聚》四作為西豐侯九日侍宴樂游苑詩。引勛、君、分、氛、氳、群、雲、曛、文九韻。《初學記》四作九日侍宴樂游苑詩。引勛、分、氛、氳、曛、文、芬、汾八韻。）　　

【登石頭城詩】

　　關城乃形勢。地險差非一。馬嶺逐紆迴。犬牙傍隆窣。百雉極襟帶。億庾兼量出。至理歸無為。善守竟何恤。眺聽窮耳目。遠近備幽悉。擾擾見行人。暉暉視落日。連檣入回浦。飛蓋交長術。天暮遠山青。潮去遙沙出。薄宦恧師表。屬辭慚愈疾。願乘觳觫牛。還隱蒙籠室。（○本集一。文苑英華三百九。《詩紀》八十三。又六朝事跡類編上引出一韻。）

【望廨前水竹答崔錄事詩】〖《詩紀》雲。拾遣作顧則心詩。〗

　　蕭蕭藂竹映。澹澹平湖凈。葉倒漣漪文。水漾檀欒影。相思不會面。相望空延頸。遠天去浮雲。長墟斜落景。幽痾與歲積。賞心隨事屏。鄉念一邅回。白髮生俄頃。（○本集二。《詩紀》八十三。）

【暮秋答朱記室詩】

　　游揚日色淺。騷屑風音勁。寒潭見底清。風色極天凈。寸陰坐銷鑠。千里長遼迥。桃李爾繁華。松柏余本性。故心不存此。高文徒可詠。（○本集二。《詩紀》八十三。）

【酬范記室雲詩　　】

　　林密戶稍陰。草滋階欲暗。風光蕊上輕。日色花中亂。相思不獨歡。佇立空為嘆。清談莫共理。繁文徒可玩。高雖子自輕。繼音予可憚。（○本集一。《詩紀》八十三。）

【落日前墟望贈范廣州雲詩　　】

　　緣溝綠草蔓。扶楥雜華舒。輕煙澹柳色。重霞映日餘。遙遙長路遠。寂寂行人疏。我心懷碩德。思欲命輕車。高門盛游侶。誰肯進畋漁。（○本集一。《詩紀》八十三。又《類聚》三十一作落日贈范岫詩。引舒、餘、疏三韻。）

【日夕望江山〖各書無山字。〗贈魚司馬詩】

　　湓城帶湓水。湓水縈如帶。日夕望高城。耿耿青雲外。城中多宴賞。絲竹常繁會。管聲已流悅。弦聲復凄切。歌黛慘如愁。舞腰凝欲絕。仲秋黃葉下。長風正騷屑。早雁出雲歸。故燕辭檐別。晝悲在異縣。夜夢還洛汭。洛汭何悠悠。起望登西樓。的的帆向浦。團團月映洲。誰能一羽化。輕舉逐飛浮。（○本集一。玉台新詠五。《類聚》三十一。文苑英華二百四十七。《詩紀》八十三。）

【答丘長史詩　　】

　　宿昔敦遠遊。名分乃異路。千里溯波潮。一朝披雲霧。從容舍密勿。繾綣論襟趣。披文極底詆訶。析理窮章句。明鍾信有待。巨海誰能喻。奔景驟西傾。還途忽東騖。黃花發岸草。赤葉翻高樹。漁舟乍回歸。沙禽時獨赴。宴年時未幾。離歌倏成賦。伊我念幽關。夫君思贊務。短翮方息飛。長轡日先驅。曝鰓□□走。逸翮康時務。握手異沈浮。佳期安可屢。（○本集二。《詩紀》八十三。）

【道中贈桓司馬季珪詩　　】

　　晨纜雖同解。晚洲阻洪入。猶如征鳥飛。差池不可及。本願申羈旅。何言異翔集。君渡北江時。詎今南浦泣。（○本集二。）

【夕望江橋示蕭諮議楊建康江主簿詩】

　　夕鳥已西度。殘霞亦半消。風聲動密竹。水影漾長橋。旅人多憂思。寒江復寂寥。爾情深鞏落。予念返漁樵。何因適歸願。分路一揚鑣。（○本集二。《詩紀》八十三。）

【寄江州褚諮議詩】

　　自與君別離。四序紛回薄。分手清江上。念別猶如昨。追憶邊城游。奚尋平生樂。俱登巃嵸領。共坐逶迤閣。清吹或忘歸。繁文時間作。連鑣戲淺草。游幰遵長薄。五載同衣裘。一朝異暌索。夫君頗留滯。驂騑未沃若。伊家從入關。終是填溝壑。早秋正凄愴。餘暉晚銷鑠。林葉下仍飛。水花披未落。如何隔千里。無由舉三爵。因君奏採蓮。為余吟別鶴。（○本集二。《詩紀》八十三。）

【入西塞示南府同僚詩　　】

　　露清曉風冷。天曙江晃爽。薄雲岩際出。初月波中上。黯黯連嶂陰。騷騷急沫響。回楂急礙浪。群飛爭戲廣。伊余本羈客。重暌復心賞。望鄉雖一路。懷歸成二想。在昔愛名山。自知歡獨往。情游乃落魄。得性隨怡養。年事以蹉跎。生平任浩蕩。方還讓夷路。誰知羡魚網。（○本集二。《詩紀》八十三。）

【下直出谿邊望答虞丹徒】〖本集誤作徒丹。〗敬詩

　　夫君美章句。席丈珍梁楚。伊余忝攝官。含毫亦禁阻。直廬去咫尺。心期得宴語。休沐乃幽棲。別離未幾許。佇立日將暮。相思忽無緒。谿北映初星。橋南望行炬。九重不可越。三爵何由舉。（○本集二。《詩紀》八十三。）

【贈諸游舊詩】

　　弱操不能植。薄伎竟無依。淺智終已矣。令名安可希。擾擾從役倦。屑屑身事微。少壯輕年月。遲暮借光輝。一塗今未是。萬緒昨如非。新知雖已樂。舊愛盡暌違。望鄉空引領。極目淚沾衣。旅客長憔悴。春物自芳非。岸花臨水發。江燕繞檣飛。無由下征帆。獨與暮潮歸。（○本集二。《詩紀》八十三。）

【贈族人秣陵兄弟詩】〖何思澄為秣陵令。〗

　　吾宗昔多士。文雅高縉紳。小子無學術。丁寧困負薪。傍枝實紛亂。領袖寄親姻。名價齊兩許。閨門比三陳。風力咸通邁。藝業並紛綸。元方振高羽。洛令初解巾。自爾典名郡。所在號清淳。齊兒敢為俗。蜀物豈隨身。祿俸不妻子。謳吟乃吏民。孰雲穢明德。惟在中聖人。若能遺酌我。稱首當屬仁。仲將本特達。坎



　　何遜

【詩】

【秋夕嘆白髮詩】

　　絲白不難染。蓬生直易扶。唯見星星鬢。獨與眾中殊。昔年十四五。率性頗廉隅。直是安被褐。非敢慕懷珠。何言志事晚。疲拙嬰殊軀。逢時乃倏忽。失路亦斯須。郊郭勤二頃。形體憩一廡。涸蚌困魚目。籠禽觸四隅。宵長壁立靜。廓處謝歡愉。月色臨窗樹。蟲聲當戶樞。飛蛾拂夜火。墜葉舞秋株。逐物均乘鶴。違俗等雙鳧。故人倘未棄。求我谷之嵎。（《詩紀》雲。一作隅。○本集二。《詩紀》八十三。又《類聚》十七作白髮詩。引扶、殊二韻。）

【夜夢故人詩】

　　客心驚夜魂。言與故人同。開簾覺水動。映竹見床空。浦口望斜月。洲外聞長風。九秋時未晚。千里路難窮。已如臃腫木。復似飄颻蓬。相思不可寄。直在寸心中。（○本集二。《詩紀》八十三。）

【從主移西州寓直齋內霖雨不晴懷郡中游聚詩】

　　寓直慚虎賁。沈迷豈職事。祈祈寒枝動。蒙蒙秋雨駛。不見眼中人。空想山南寺。雙桐傍檐上。長楊夾門植。夙昔構良游。接膝同歡志。東西忽為阻。向隅懷獨思。颯颯履聲喧。擾擾群分異。卧聞復雷響。坐視重扃秘。欲寄一行書。何解三秋意。（○本集一。《詩紀》八十三。）

【劉博士江丞朱從事同顧不值作詩云爾〖本集無以上三字。〗】

　　故人篤久要。新知從暮室。崎嶇枉道過。邂逅幽人出。心期不會面。懷之成首疾。向夕敞山扉。臨窗玩餘帙。蜘蛛正網戶。落花紛入膝。浸淫水上風。蔽虧霞中日。良辰一攜手。住坐無儔匹。劉侯務屬書。江生勤下筆。朱君博辭理。去去追名實。是顧一參差。何能更蓬蓽。吾人少拘礙。得性便游逸。方欲俟褰裳。相從歡（一集作讙。）道術。（○本集一。《詩紀》八十三。）

【春暮喜晴酬袁戶曹苦雨詩】

　　振衣喜初霽。褰裳對晚晴。落花猶未卷。時鳥故餘聲。春芳空悅目。遊客反傷情。鄉園不可見。江水獨自清。願得同攜手。歸望對都城。（○本集二。《詩紀》八十三。）

【苦熱詩】

　　昔聞草木焦。今窺沙石爛。曀曀風逾靜。曈曈日漸旰。習靜閟衣巾。讀書煩几案。卧思清露浥。坐待高星燦。蝙蝠戶中飛。蠛蠓窗間亂。實無河朔飲。空有臨淄污。遺金不自拾。惡木寧無干。願以三伏晨。催促九秋換。（○本集一。文苑英華二百十。《樂府詩集》六十五作苦熱行。事文《類聚》前集九。《詩紀》八十三。又《類聚》五引爛、旰、案、燦、亂、污、六韻。）

【七夕詩】

　　仙車駐七襄。風駕出天潢。月映九微火。風吹百合香。來歡暫巧笑。還淚已沾裳。依稀如洛汭。倏忽似高唐。別離未得語。河漢漸湯湯。（○本集一。玉台新詠五作詠七夕。古今歲時雜詠二十五。文苑英華百五十八。《詩紀》八十三。又《類聚》四及《初學記》四引潢、香、妝、湯四韻。）

【詠早梅詩】〖《詩紀》雲。一雲揚州法曹梅花盛開。〗

　　兔園標物序。驚時最是梅。銜霜當路發。映雪擬寒開。枝橫卻月觀。花繞凌風台。朝灑長門泣。夕駐臨邛杯。應知早飄落。故逐上春來。（○本集二。《初學記》二十八。文苑英華三百二十二。萬花谷后三十二作何遜詩。《詩紀》八十三。又《類聚》八十六引梅、開、台、來四韻。）

【行經孫氏陵詩】

　　時在零陵厭。神器若無依。逐兔爭先捷。掎鹿兢因機。呼吸開伯道。叱吒掩江畿。豹變分奇略。虎視肅戎威。長蛇衄巴漢。驥馬絕淮淝。交戰無內御。重門豈外扉。成功舉已棄。凶德復而違。水龍忽東騖。青蓋乃西歸。朅來已永久。年代曖微微。苔石疑文字。荊墳失是非。山鶯空曙響。隴月自秋暉。銀海終無浪。金鳧會不飛。闃寂今如此。望望沾人衣。（○本集一。文苑英華三百六、景定建康志四十三並作經孫氏陵詩。《詩紀》八十三。又《類聚》四十引歸、微、非、暉、飛、衣六韻。詩人玉屑八作行孫氏陵。引暉一韻。）　　

【塘邊見古冢詩】

　　行路一孤墳。路成墳欲毀。空疑年代積。不知陵谷徙。幾逢秋葉黃。驟見春流彌。金蠶不可織。玉樹何時蕊。陌上驅馳人。笑歌自侈靡。今日非明日。所念誰憐此。（○本集一。《初學記》十四作悲行路孤墳詩。文苑英華三百六作悲行路孤墳。《詩紀》八十三。）

【哭吳興柳惲詩】

　　南州擅荊梓。上國稱羽儀。伊人以戴德。李公傷在期。遠識內無慍。深衷外有規。清文窮麗則。弘論盡高奇。多能誠所貴。小善聊復為。百步均射葉。八體妙臨池。曲悟同神解。龜謀信有知。入朝耿長劍。出牧盛層麾。納言信加首。豐貂亦在移。霞區兩借寇。貪泉一舉卮。翰飛矯未極。朝露溘先危。以茲舊館想。況乃西日垂。蔓草生車轍。枯木卧崩坻。樽酒誰為滿。靈衣空自披。眷言尋惠好。慟哭悲路歧。含毫徒有屬。搦管竟無摛。（○本集二。《詩紀》八十三。）

【登禪岡寺望和虞記室詩】

　　南望南郭門。拱樹稍雲密。北窗北溱道。重樓霧中出。接樹隱高蟬。交枝承落日。光陰不可舍。懷抱何由悉。（○本集一。《詩紀》八十四。）

【答高博士詩】

　　北窗涼夏音。幽居多卉木。飛蜨弄晚花。清池映疏竹。為宴得快性。安閑聊鼓腹。將子厭囂塵。就予開耳目。（○本集一。《詩紀》八十四。又苕溪漁隱叢話二引竹一韻。）

【贈王左丞〖僧孺〗詩】

　　檐外鶯啼罷。園裡日光斜。游魚亂水葉。輕燕逐風花。長墟上寒靄。曉樹沒歸霞。九華暮已隱。抱郁徒交加。（○本集一。《詩紀》八十四。）

【敬酬王明府】〖僧孺〗詩

　　星稀初可見。月出未成光。澄江照遠火。夕霞隱連檣。賤軀臨不測。玉體畏垂堂。念別已零淚。況乃思故鄉。（○本集一作敬酬王明府。《詩紀》八十四。）

【西州直示同員詩】

　　日長禁戶倦。即事思短晨。漏盡唱聲急。此理復傷人。矛盾交為論。光璧帶成珍。誓將收飲啄。得得任心神。（○本集一。《詩紀》八十三。）

【野夕答孫郎擢詩】

　　山中氣色滿。墟上生煙露。杳杳星出雲。啾啾雀隱樹。虛館無賓客。幽居之歡趣。思君意不窮。長如流水注（○本集一。《詩紀》八十三。）

【石頭答庾郎丹詩】

　　高樹蔭樓密。細草綠成被。黃鸝隱葉飛。蛺蝶縈空戲。陰岑自爾悅。寂寥予罕寄。相如阻禁闈。何由從簡易。（○本集一。《詩紀》八十四。）

【日夕出富陽浦口和朗公詩】

　　客心愁日暮。徙倚空望歸。山煙涵樹色。江水映霞暉。獨鶴凌空逝。雙鳧出浪飛。故鄉千餘里。茲夕寒無衣。（○本集一。《類聚》二十七及文苑英華二百十九作富陽浦口和朗上人。《詩紀》八十四。）

【從鎮江州與游故別詩】〖《詩紀》作臨行與故游夜別。〗

　　歷稔共追隨。一旦辭群匹。復如東注水。未有西歸日。夜雨滴空階。曉燈暗離室。相悲各罷酒。何時同促膝。（○本集一。《詩紀》八十四並作臨行與故游夜別。《類聚》二十九。文苑英華二百八十六。）

【與胡興安夜別詩】

　　居人行轉軾。客子暫維舟。念此一筵笑。分為兩地愁。露濕寒塘草。月映清淮流。方抱新離恨。獨守故園秋。（○本集一作胡興安夜別。《類聚》二十九。《詩紀》八十四。）

【車中見新林分別甚盛詩】

　　金谷賓游盛。青門冠蓋多。隔林望行幰。下坂聽鳴珂。於時春未歇。麥氣始清和。還入平原徑。窮巷可張羅。（○本集一。《詩紀》八十四。）

【曉發詩】

　　早霞麗初日。清風消薄霧。水底見行雲。天邊看遠樹。且望沿溯劇。暫有江山趣。疾兔聊復起。爽地豈能賦。（○本集二。《詩紀》八十四。）

【慈姥磯詩】〖《詩紀》雲。本集作慈姥磯聯句。〗

　　暮煙起遙岸。斜日照發流。一同心賞夕。暫解去鄉憂。野岸平沙合。連山近霧浮。客悲不自己。江上望歸舟。（○本集二。《詩紀》八十四。又苕溪漁隱叢話后二引浮一韻。）

【見征人分別詩】

　　凄凄日暮（本集作暮暮。）時。親賓俱佇立。征人拔劍起。兒女牽衣泣。候騎出蕭關。追兵赴馬邑。且當橫行去。

　　誰論裹屍入。（○本集一。《詩紀》八十四。）

【同虞記室登樓望遠歸詩】

　　登樓慾望遠。遙遙見白衣。白衣猶遠遠。言是稍知非。對窗看寶瑟。入戶弄鳴機。無令日光晚。門閣掩重扉。（○本集一。《詩紀》八十四。）

【與虞記室諸人詠扇詩】

　　如珪信非玷。學月但為輪。機杼蘼蕪妾。裁縫篋笥人。搖風入素手。占曲掩朱唇。羅袖幸拂拭。微芳聊可因。（○本集一。《初學記》二十五作詠扇詩。《詩紀》八十四。又《類聚》六十九作詠扉詩。引輪、唇二韻。）

【看伏郎新婚詩】

　　霧夕蓮出水。霞朝日照梁。何如花燭夜。輕扇掩紅妝。良人復灼灼。席上自生光。所悲高駕動。環佩出長廊。（○本集一。玉台新詠五作看新婦。《類聚》四十、《初學記》十四作看新婚詩。《詩紀》八十四。）

【詠娼婦詩】〖《詩紀》作詠婦娼。〗

　　曖曖高樓暮。華燭帳前明。羅幃雀釵影。寶瑟鳳雛聲。夜花枝上發。新月霧中生。

　　誰念當窗牖。相望獨盈盈。（○本集一。玉台新詠五作詠倡家。《類聚》三十二。《詩紀》八十四。）

【詠舞妓】〖本集無妓字。〗詩

　　管清羅薦合。弦驚雪袖遲。逐唱回纖手。聽曲動蛾眉。凝情眄墮珥。微睇托含辭。日暮留嘉客。相看愛此時。（○本集一。玉台新詠五。《類聚》四十二作詠妓詩。《詩紀》八十四。又《初學記》十五作詠舞詩。引眉、時二韻。萬花谷后三十二作何遜詩。引眉、時二韻。）

【望新月示同羈詩】

　　初宿長淮上。破鏡出雲明。今夕千餘里。雙蛾映水生。的的與沙靜。灧灧逐波輕。望鄉皆下淚。非我獨傷情。（○本集二。《類聚》一。《詩紀》八十四。）

【詠春雪寄族人治書思澄詩】

　　可憐江上雪。迴風起複滅。本欲映梅花。翻悲似玉屑。朝鶯日弄響。暮條行可結。咸言不適時。安知非矯節。（○本集二。《詩紀》八十四。）

【和司馬博士詠雪詩】

　　凝階夜似月。拂樹曉疑春。蕭散忽如盡。徘徊已復新。暫蔽卷紈質。復慚施粉人。若逐微風起。誰言非玉塵。（○本集一。文苑英華百五十四。《詩紀》八十四。又《類聚》四、《初學記》四並作詠雪詩。引春、新、塵三韻。）

【詠白鷗兼嘲別者詩】

　　可憐雙白鷗。朝夕水上游。何言異棲息。雌住雄不留。孤飛出漵浦。獨宿下滄洲。東西從此別。影響絕無由。（○本集二。玉台新詠五作詠白鷗嘲別者。《類聚》九十二、文苑英華三百二十九並作詠白鷗詩。《詩紀》八十四。）

【行經范僕射故宅詩】

　　旅葵應蔓井。荒藤已上扉。寂寂空郊暮。無復車馬歸。瀲灧故池水。蒼茫落日暉。遺愛終何極。行路獨沾衣。（○本集一。《類聚》三十四。文苑英華三百七。《詩紀》八十四。）

【王尚書瞻祖日詩】

　　昱昱丹旐振。亭亭素蓋立。金鐸讙已鳴。龍輀將復入。華台日未徙。荒墳路行濕。已矣將何如。賓馭皆灑泣。（○本集一。《詩紀》八十四。）

【送褚都曹聯句詩】

　　君隨結客去。我乃倦遊歸。本願同棲息。今成相背飛。（○本集二。《詩紀》八十四。）

【送司馬□入五城聯句詩】

　　隨風飄岸葉。行雨暗江流。居人會應返。空欲送行舟。（○本集二作送司馬□入五城。《詩紀》八十四。）

【邊城思詩】

　　柳黃未吐葉。水綠半含苔。春色邊城動。客思故鄉來。（○本集二。《詩紀》八十四。）

【為人妾思詩二首】

　　魂銷形已去。釵落猶依枕。欲去淚無眥。不看悲復甚。（○本集二。《詩紀》八十四。）

　　機中刺繡所。窗下朝妝處。未憶神已傷。欲忘悲不去。（○同上）

【為人妾怨詩】

　　燕戲還檐際。花飛落枕前。寸心君不見。拭淚坐調弦。（○本集二。玉台新詠十作為人妾思。《詩紀》八十四。）

【閨怨詩二首】

　　竹葉響南窗。月光照東壁。誰知夜獨覺。枕前雙淚滴。（○本集二。玉台新詠十作秋閨怨。）

　　閨閣行人斷。房櫳月影斜。誰能北窗下。獨對後園花。（本集作誰知北窗下。猶對后庭花。○本集二。玉台新詠十。《詩紀》八十四。）

【苑中詩】

　　苑門辟千扇。苑戶開萬扉。樓殿聞珠履。竹樹隔羅衣。（○本集二。玉台新詠十作南苑。《詩紀》八十四。）

　　苑中見美人詩《詩紀》雲。一作聯句。

　　羅袖風中卷。玉釵林下耀。團扇承落花。復持掩餘笑。（○本集二。《詩紀》八十四。）

【詠春風詩】

　　可聞不可見。能重複能輕。鏡前飄落粉。琴上響餘聲。（○本集二。玉台新詠十。《類聚》一。《初學記》一。文苑英華百五十六。萬花谷二。《詩紀》八十四。）

【離夜聽琴詩】

　　別離既有緒。琴瑟反成悲。美人多怨態。亦復慘長眉。（○本集二。《詩紀》八十四。）

【相送詩】

　　客心已百念。孤游重千里。江暗雨欲來。浪白風初起。（○本集二。《詩紀》八十四。）

【擬古三首聯句】

　　家本青山下。好上青山上。青山不可上。一上一惆悵。匣中一明鏡。好鑒明鏡光。明鏡不可鑒。一鑒一情傷。少知雅琴曲。好聽雅琴聲。雅琴不可聽。一聽一沾纓。（劉孝綽○本集三作擬古三首。《詩紀》八十四。○逯按。《文選》謝玄暉游東田詩五臣翰注引古《詩》雲：夕宿昔山郭。且上青山上。青山不可上。步步恆惆悵。與遜詩略同。苕溪漁隱叢話即據《文選》注謂為謝作。恐非是。）

【往晉陵聯句】

　　臨別我傷悲。達歸子自適。劉金不可散。卜蓋何由惜。從來重分陰。未曾輕尺璧。故任情一異。於是望三益。爾自高樓寢。予返東皋陌。寄語落毛人。非復平原客。問舍且求田。音亂無可擇。勝門成好事。盤紆欲何索。（爽○本集二。《詩紀》八十四。）

【范廣州宅聯句】

　　洛陽城東西。卻作經年別。昔去雪如花。今來花似雪。蒙蒙夕煙起。奄奄殘暉滅。非君愛滿堂。寧我安車轍。（遜○本集二。《詩紀》八十四。）

【相送聯句】

　　寸陰常可惜。別至倍傷神。子瞻天際水。予望路中塵。憫憫歧路側。去去平生親。一朝事千里。流涕向三春。（遜○本集二。《詩紀》八十四。）

【二】

　　昔共入門笑。今成送別悲。君還舊聚處。為我一嚬眉。於今還促膝。自此客江湄。願子俱停駕。看我獨解維。（遜○同上）

【三】

　　高軒雖駐軫。餘日久無輝。以我辭鄉淚。沾群送別衣。（遜○同上）

【至大雷聯句】

　　高談會良夕。滿酒對羈情。閔閔風煙動。蕭蕭江雨聲。密雲窮浦暗。飛電遠洲明。若非今宴適。詎使客愁輕。遙舟似連雁。遠火若回星。江潭望如此。銜卮共君傾。（桓季珪○本集二。《詩紀》八十四。）

【賦詠聯句】

　　弊履常決踵。眉高起半額。曼倩爾何為。獨嘆長安索。工商既慚巧。農士聊相易。蝘腹有餘資。鴻肩方可拍。攝職愧握蘭。濫官悲執戟。連章既不敏。高談豈能劇。逸翮任奮飛。窘步事羈勒。還鳥余能系。流言爾無惑。憂懷乃千載。永歡常數刻。直是悲別離。非關念通塞。日照汀沙素。山影波浪黑。爾限大江南。余歸茂陵北。（孺○本集二。《詩紀》八十四。）

【臨別聯句】

　　臨別情多緒。送歸涕如霰。君望長安城。予悲獨不見。爾來同去國。予歸方異縣。懷別心獨憂。手淚方濺濺。（孺○本集二。《詩紀》八十四。）

【增新曲相對聯句】

　　酒闌日隱樹。上客請調弦。嬌人挾瑟至。逶迤未肯前。舊愛今何在。新聲徒自憐。有曲無人聽。徙倚高樓前。徘徊映日照。轉側被風吹。徒為相思響。傷春君不知。月昏樓上坐。含悲望別離。已切空床怨。復看花柳枝。（遜○本集二。《詩紀》八十四。）

【照水聯句】

　　插花行理鬢。遷延去復歸。雖憐水上影。復恐濕羅衣。臨橋看黛色。映渚媚鉛暉。不顧春荷動。彌畏小禽飛。（綺○本集二。《詩紀》八十四。）

【折花聯句】

　　笑出春園裡。望花聯褰纈。欲以間珠鈿。非為相思折。日照爛成綺。風來聚疑雪。試采一枝歸。願持因遠別。（綺○本集二。《詩紀》八十四。）

【搖扇聯句】

　　紈扇已新制。蕩婦復新妝。欲掩羞中笑。還飄袖裡香。在握時搖動。當歌掩抑揚。誰雲減羅袂。影日聊自障。（綺○本集二。《詩紀》八十四。）

【正釵聯句】

　　竹台歸欲礙。花林出未通。度簪先分影。轉珥忽瞻風。雙橋耀寶鈿。闐闐密復叢。羞令掛纓闕。整插補餘空。（綺○本集二。《詩紀》八十四。）　

【答江革聯句不成】

　　日余乏文干。逢君善草札。工拙既不同。神氣何由拔。（○本集二。《詩紀》八十四。）

【又答江革詩】

　　棘端雖非譬。至妙安可量。要知同罔象。然始見毫芒。（○本集二。《詩紀》八十四。）

【詠雜花詩】

　　井上發新花。誰言不經染。已如薄紫拂。復似濃紅點。狀綿無裁縫。依霞有舒斂。（○《詩紀》八十四。）

　　何寘南

【答何秀才詩】

　　自憐耿不寐。擁褐至宵闌。蒼茫曙月落。切戾曉風酸。終朝長守饉。疊夜抱餘寒。周道坦且直。弱命溘將殫。靈台聊寄止。戚里豈餘歡。思家無積斂。何以拯急難。（○何水部集一。《詩紀》八十三。）

　　沈繇

【答何郎詩】

　　歡戚遞來事。聚散居常理。但傷膠投漆。忽作弦離矢。形影一東西。山川俄表裡。執手涉樑上。悲心萬端起。方同兒女泣。況此流潮水。（○何水部集二。《詩紀》八十三。）

　　孫擢

【答〖《詩紀》作贈。〗何郎詩】

　　幽居少怡樂。坐靜對嘉林。晚花猶結子。新竹未成陰。夫君阻清切。可望不可尋。處處多諼草。賴此慰人心。（○何水部集一。《詩紀》八十四。）

　　江革

　　〈革。字休映。濟陽考城人。仕齊為尚書駕部郎。仕梁累遷至度支尚書。大同元年卒。〉

【贈何記室聯句不成詩】

　　龍鱗無復彩。鳳翅于茲鎩。疇昔似翩翩。今辰何乙乙。（○何水部集二。《詩紀》八十四。）

【又贈何記室詩】

　　刻猴雖言巧。辯對今知章。且欣共卮酒。勿道濫衣裳。（○何水部集二。《詩紀》八十四。）

　　朱記室

【送別不及贈何殷二記室詩】

　　憑軾徒下淚。裁書路已賒。遠鼓依林響。連檣倚岸斜。山開雲吐氣。風憤浪生花。即此余傷別。何論爾望家。二君勖琬琰。無使沒泥沙。（○何水部集二。《詩紀》八十三。）

　　王訓

　　〈訓。字懷范。暕子。補國子生。射策高第。除秘書郎。遷太子舍人、秘書丞。轉宣城王文學友、太子中庶子。掌管記。遷侍中。天監十七年卒。年二十六。〉

【度關山】

　　邊庭多警急。羽檄未曾閑。從軍出隴坂。驅馬度關山。關山恆晻靄。高峰白雲外。遙望秦川水。千里長如帶。好勇自秦中。意氣本豪雄。少年便習戰。十四已從戎。昔年經上郡。今歲出雲中。遼水深難渡。榆關斷未通。折銜凌絕域。流蓬警未息。胡風朝夜起。平沙不相識。兵法貴先聲。軍中自有程。逗遛皆贖罪。先登盡一城。都護疲詔吏。將軍擅發兵。平盧疑縱火。飛鴟畏犯營。輕重一為虜。金刀何用盟。誰知出塞外。獨有漢飛名。（○文苑英華百九十八。《樂府詩集》二十七。《詩紀》八十六。）

【獨不見】

　　日晚宜春暮。風軟上林朝。對酒近初節。開樓盪夜嬌。石橋通小澗。竹路上青霄。持底誰見許。長愁成細腰。（○文苑英華二百十一。《樂府詩集》七十五。《詩紀》八十六。）

【奉和同泰寺浮圖詩】〖和簡文。〗

　　副君坐飛觀。城傍屬大林。王門雖八達。露塔復千尋。重櫨出漢表。層栱冒雲心。崑山雕潤玉。麗水瑩明金。懸盤同露掌。垂鳳似飛禽。月落檐西暗。日去柱東侵。反流開睿屬。搦翰動神襟。願托牢舟反。長免愛河深。（○廣弘明集三十。《詩紀》八十六。）

【奉和率爾有詠詩】

　　殿內多仙女。從來難比方。別有當窗艷。復是可憐妝。學舞勝飛燕。染粉薄南陽。散黃分黛色。薰衣雜棗香。簡釵新輾翠。試履逆填牆。一朝恃容色。非復守空房。君恩若可恃。願作雙鴛鴦。（○玉台新詠八。《詩紀》八十六。）

【應令詠舞詩】〖《詩紀》雲。應簡文。〗

　　新妝本絕世。妙舞亦如仙。傾腰逐韻管。斂色聽張弦。袖輕風吻入。釵重步難前。笑態千金動。衣香十里傳。將持比飛燕。定當誰可憐。（○《類聚》四十三。《初學記》十五。文苑英華二百十三。萬花谷后三十二作王訓詩。《詩紀》八十六。）

【詩】

　　〖南史曰：嘗為詩云雲。追祖儉之志也。〗

　　且奭匡世功。蕭曹佐氓俗。（○南史王訓傳。）

梁詩卷十

　　吳均

　　〈均。一作筠。字叔庠。吳興故鄣人。天監初。為柳惲吳興郡主簿。歷建安王偉記室。王遷江州。補國侍郎。兼府城局。還除奉朝請。普通元年卒。年五十二。均詩體清拔。有古氣。好事者效之。謂為吳均體。所著有齊春秋三十捲、廟記十捲、十二州記十六卷。錢塘先賢傳五卷、續文釋五卷、集二十捲。〉

【樂府】

【戰城南】

　　蹀躞青驪馬。往戰城南畿。五歷魚麗陣。三入九重圍。名忄習武安將。血污秦王衣。為君意氣重。無功終不歸。（○文苑英華百九十六。《樂府詩集》十六。《詩紀》八十一。又《類聚》五十九引畿、圍、歸三韻。）

　　戰城南（《詩紀》雲。此與下篇藝文失題。列戰城南后。英華遂以為題。當再考。）

　　前有濁樽酒。憂思亂紛紛。小來重意氣。學劍不學文。

　　忽值胡關靜。匈奴遂兩分。天山已半出。龍城無片雲。漢世平如此。何用李將軍。（○《類聚》五十九。文苑英華百九十六。《詩紀》八十一。）

【戰城南】〖《詩紀》雲。詩匯作胡無人行。〗

　　陌上何喧喧。匈奴圍塞垣。黑雲藏趙樹。黃塵埋隴垠。天子羽書勞。將軍在玉門。（○《類聚》五十九。文苑英華百九十六。《詩紀》八十一。）

【雉子班】

　　可憐雉子班。群飛集野甸。文章始陸離。意氣已驚狷。幽並遊俠子。直心亦如箭。生死報君恩。誰能孤恩眄。（○文苑英華二百六。《樂府詩集》十八。《詩紀》八十一。）

【入關】

　　羽檄起邊庭。烽火亂如螢。是時張博望。夜赴交河城。馬頭要落日。劍尾掣流星。君恩未得報。何論身命傾。（○《樂府詩集》二十一。《詩紀》八十一。）

【梅花落】

　　終冬十二月。寒風西北吹。獨有梅花落。飄蕩不依枝。流連逐霜彩。散漫下冰澌。何當與春日。共映芙蓉池。（○文苑英華二百八。《樂府詩集》二十四。《詩紀》八十一。）

【城上烏】

　　嗚嗚城上烏。翩翩尾畢逋。凡生八九子。夜夜啼相呼。質微知慮少。體賤毛衣粗。陛下三萬歲。臣至執金吾。（○樂府詩二十八。《詩紀》八十一。）

【從軍行】

　　男兒亦可憐。立功在北邊。陳頭橫卻月。馬腹帶連錢。懷戈發隴坻。乘凍至遼川。（樂府作邊。）微誠君不愛。終自直如弦。（○樂府詩三十二。《詩紀》八十一。）

【胡無人行】

　　劍頭利如芒。恆持照眼光。鐵騎追驍虜。金羈討黠羌。高秋八九月。胡地早風霜。男兒不惜死。破膽與君嘗。（○文苑英華百九十六。《樂府詩集》四十。《詩紀》八十一。）

【雉朝飛操】

　　二月雉朝飛。橫行傍壟歸。斜看水外翟。側聽嶺南翚。躞蹀恆欲戰。耿耿恃強威。當令君見賞。何辭碎錦衣。（樂府詩五十七。《詩紀》八十一。）

【渡易水】〖《詩紀》雲。一作荊軻歌。〗

　　雜虜客來齊。時作在角抵。揚鞭渡易水。直至龍城西。日昏笳亂動。天曙馬爭嘶。不能通瀚海。無面見三齊。（○《樂府詩集》五十八。《詩紀》八二十一。）

【結客少年場】

　　結客少年歸。翩翩駿馬肥。報恩殺人竟。賢君賜錦衣。握蘭登建禮。拖玉入舍暉。顧看草玄者。功名終自微。（○《類聚》三十三。文苑英華百九十五。《詩紀》八十一。）

【妾安所居】

　　賤妾先有寵。蛾眉進不遲。一從西北麗。無復城南期。何因暫艷逸。豈為乏妍姿。徒有黃昏望。寧遇青樓時。惟惜應門掩。方餘永巷悲。匡床終不共。何由橫自私。（樂府作思。○文苑英華二百七。《樂府詩集》七十四。《詩紀》八十一。）

【送歸曲】

　　送子獨南歸。攬衣空閔默。關山晝欲暗。河冰夜向塞。燕至他人鄉。雁雲還誰國。寄子兩行書。分明達濟北。（○《樂府詩集》七十七。《詩紀》八十一。）

【夾樹】

　　桂樹夾長陂。復值清風吹。氛氳揉芳葉。連綿交密枝。能迎春露點。不逐秋風移。願君長惠愛。當使歲寒知。（○《樂府詩集》七十七。《詩紀》八十一。）

【城上麻】

　　麻生滿城頭。麻葉落城溝。麻莖左右披。溝水東西流。少年感恩命。奉劍事西周。但令直心盡。何用返封侯。（○《樂府詩集》七十七。《詩紀》八十一。）

【擬古四首】

【陌上桑】

　　裊裊陌上桑。蔭陌復垂塘。長條映白日。細葉隱鸝黃。蠶飢妾復思。拭淚且提筐。故人寧知此。離恨煎人腸。（○玉台新詠六。文苑英華二百八。光府詩集二十八。《詩紀》八十一。又《類聚》八十八引塘、黃、筐三韻。）

【秦王卷衣】

　　咸陽春草芳。秦帝卷衣裳。玉檢茱萸匣。金泥蘇合香。初芳薰復帳。餘輝耀玉床。當須晏朝罷。持此贈華陽。（○玉台新詠六。文苑英華二百十一。《樂府詩集》七十二。《詩紀》八十一。又《類聚》四十二引裳、香、陽三韻。）

【採蓮曲】

　　錦帶雜花鈿。羅衣垂綠川。問子今何去。出采江南蓮。遼西三千里。欲寄無因緣。願君早旋返。及此荷花鮮。（○玉台新詠六。《類聚》八十二作採蓮詩。《樂府詩集》五十。《詩紀》八十一。）

【攜手曲】

　　艷裔陽之春。攜手清洛濱。雞鳴上林苑。薄暮小平津。長裾藻白日。廣袖帶芳塵。故交一如此。新知詎憶人。（○玉台新詠六。《類聚》十八作擬古詩。又《類聚》四十二。《樂府詩集》七十六。《詩紀》八十一。）

【採蓮曲】

　　江風當夏清。桂楫逐流縈。初疑京兆劍。復似漢冠名。荷香帶風遠。蓮影向根生。葉卷珠難溜。花舒紅易傾。日暮鳧舟滿。歸來度錦城。（○《初學記》二十七及文苑英華三百二十二作梁元帝賦得涉江采芙蓉詩。《樂府詩集》五十。萬花谷后三十七作梁元帝。《詩紀》八十一。）

【三婦艷詩】

　　大婦弦初切。中婦管方吹。小婦多姿態。含笑逼清卮。佳人勿餘及。殷勤妾自知。（○《樂府詩集》三十五。《詩紀》八十一。）

【大垂手】〖《詩紀》雲。以下二首藝文作簡文帝。〗

　　垂手忽迢迢。飛燕掌中嬌。羅衫恣風引。輕帶任情搖。詎心長沙地。促舞不回腰。（○玉台新詠七作梁簡文帝賦樂府得大垂手。《樂府詩集》七十六。《詩紀》八十一。）

【小垂手】

　　舞女出西秦。躡影舞陽春。且復小垂手。廣袖拂紅塵。折腰應兩笛。頓足轉雙巾。蛾眉與曼臉。見此空愁人。（○《樂府詩集》七十六。《詩紀》八十一。）

【有所思】

　　薄暮有所思。終持淚煎骨。春風驚我心。秋露傷君發。（○《樂府詩集》十七。《詩紀》八十一。）

【雍台】

　　雍台十二樓。樓樓郁相望。隴西飛狐口。白日盡無光。（○《樂府詩集》二十五。《詩紀》八十一。）

【楚妃曲】

　　春妝約春黛。如月復如蛾。玉釵照綉領。金薄廁紅羅。（○《樂府詩集》二十九。《詩紀》八十一。）

【白浮鳩】

　　琅琊白浮鳩。紫翳飄陌頭。食飲東莞野。棲宿越王樓。（○《樂府詩集》二十九。《詩紀》八十一。）

【陽春歌】

　　紫苔初泛水。連綿浮且沒。若欲歌陽春。先歌青樓月。（○《樂府詩集》五十一。《詩紀》八十一。）

【別鶴】

　　別鶴尋故侶。聯翩遼海間。單棲孟津水。驚唳隴頭山。（○《樂府詩集》五十八。《詩紀》八十一。）

【淥水曲】

　　香曖金堤滿。湛淡春塘溢。已送行台花。復倒高樓日。（○樂府詩五十九。《詩紀》八十一。）

【綠竹】

　　嬋娟鄣綺殿。繞弱拂春漪。何當逢採拾。為君笙與篪。（○《樂府詩集》六十。《詩紀》八十一。）

【行路難五首】

　　洞庭水上一株桐。經霜觸浪困嚴風。昔時抽心曜白日。今旦卧死黃沙中。洛陽名工見咨嗟。一剪一刻作琵琶。白璧規心學明月。珊瑚映面作風花。帝王見賞不見忘。提攜把握登建章。掩抑摧藏張女彈。殷勤促柱楚明光。年年月月對君子。遙遙夜夜宿未央。未央彩女棄鳴篪。爭先拂拭生光儀。茱萸錦衣玉作匣。安念昔日枯樹枝。不學衡山南嶺桂。至今千載猶未知。（○玉台新詠九。《類聚》三十。文苑英華二百。《樂府詩集》七十。《詩紀》八十一。）

　　青瑣門外安石榴。連枝接葉夾御溝。金墉城西合歡樹。垂條照彩鳳樓。遊俠少年游上路。傾心顛倒想戀慕。摩頂至足買片言。開胸瀝膽取一顧。自言家在趙邯鄲。翩翩舌杪復劍端。青驪白駁的盧馬。金羈綠控紫絲鞶。躞蹀橫行不肯進。夜夜汗血至長安。長安城中諸貴臣。爭貴儒者席上珍。復聞梁王好學問。輕棄劍客如埃塵。吾丘壽王始得意。司馬相如適被申。大才大辯尚如此。何況我輩輕薄人。（○《類聚》三十。文苑英華二百。《樂府詩集》七十。《詩紀》八十一。）

　　君不見西陵田。從橫十字成陌阡。君不見東郊道。荒涼蕪沒起寒煙。儘是昔日帝王處。歌姬舞女達天曙。今日翩妍少年子。不知華盛落前去。吐心吐氣許他人。今旦回惑生猶豫。山中桂樹自有枝。心中方寸自相知。何言歲月忽若。馳。君之情意與我離。還君玳瑁金雀釵。不忍見此使心危。（○同上）

　　君不見長安客舍門。倡安少女名桃根。貧窮夜紡無燈燭。何言一朝奉至尊。至尊離宮百餘處。千門萬戶不知曙。唯聞啞啞城上烏。玉欄金井牽轆轤。丹梁翠柱飛流蘇。香薪桂火炊雕胡。當年翻復無常定。薄命為女何必粗。（○玉台新詠九作費昶行路難。《類聚》三十。文苑英華二百。《樂府詩集》七十作費昶行路難。《詩紀》八十一。）

　　君不見上林苑中客。冰羅霧縠象牙席。儘是得意忘言者。探腸見膽無所惜。白酒甜鹽甘如乳。綠觴皎鏡華如碧。少年持名不肯嘗。安知白駒應過隙。博山爐中百和香。鬱金蘇合及都梁。逶迤好氣佳容貌。經過青瑣歷紫房。已入中山馮后帳。復上皇帝班姬床。班姬失寵顏不開。奉帚供養長信台。日暮耿耿不能寐。秋風切切四面來。玉階行路生細草。金爐香炭變成灰。得意失意須臾頃。非君方寸逆所裁。（○玉台新詠九。文苑英華二百。《樂府詩集》七十。《詩紀》八十一。）

【詩】

【重贈臨蒸郭某詩】

　　英英者桂。結景嵩華。潤以碧沼。縈以紫霞。葐蒀其氣。晻映其華。終朝顧止。載挹載嗟。英英者桂。亦好其音。爰凋爰剖。為此瑟琴。綴以清玉。鏤以白金。終朝顧止。悠悠我心。蔽茀小草。亦呈其節。華不堪獻。條不堪結。孌彼芳輝。憐此冥滅。終朝顧止。心焉如咽。（○文館詞林百五十八。）

【王侍中夜集詩】

　　抽蘭開石路。剪竹制山扉。文淪見綠水。參差隱翠微。西山採藥至。東都謝病歸。紡毛織野服。縫芰作山衣。欲知三青鳥。檐上素雲飛。（○文苑英華二百十七。《詩紀》八十一。）

【登鐘山燕集望西靜壇詩】



【為人傷近而不見詩】

　　嬴女鳳皇樓。漢姬柏梁殿。詎勝仙將死。音容猶可見。我有一心人。同鄉不異縣。異縣不成隔。同鄉更脈脈。脈脈如牛女。何由寄一語。（○玉台新詠六作為人傷近不見。《類聚》三十二。《詩紀》七十八。）

【月夜詠陳南康新有所納詩】

　　二八人如花。三五月如鏡。開簾一種色。當戶兩相映。重價出秦韓。高名入燕鄭。十城屢請易。千金幾爭聘。君意自能專。妾心本無競。（○玉台新詠六。《類聚》十八。《詩紀》七十八。）

【詠搗衣詩】

　　足傷金管遽。多愴緹光促。露團池上紫。風飄庭里綠。下機騖西眺。鳴砧遽東旭。芳汗似蘭湯。雕金辟龍燭。散度廣陵音。摻寫漁陽曲。別鶴悲不已。離鸞斷還續。尺素在魚腸。寸心憑雁足。（○玉台新詠六引促、旭、燭、曲、續、足六韻。《類聚》六十七引促、綠、曲、續、足五韻。《詩紀》七十八。）

【與司馬治書同聞鄰婦夜織詩】

　　洞房風已激。長廊月復清。藹藹夜庭廣。飄飄曉帳輕。雜聞百蟲思。偏傷一鳥（玉台作息。）聲。鳥聲長不息。妾心復何極。猶恐君無衣。夜夜當窗織。（○玉台新詠六。《詩紀》七十八。）

【為人述夢詩】

　　工知想成夢。未信夢如此。皎皎無片非。的的一皆是。以親芙蓉褥。方開合歡被。雅步極嫣妍。含辭姿委靡。如言非倏忽。不意成俄爾。及寤盡空無。方知悉虛詭。（○玉台新詠六。《詩紀》七十八。）

【侍宴景陽樓詩】〖《詩紀》雲。詩匯作鮑照者非。〗

　　金鋪爍可鏡。桂棟儼臨雲。沾觴均飲德。服道驗朝聞。詎論禹無間。非恥堯為君。小臣亦何者。短翮屢追群。（○《類聚》三十九。文苑英華百六十九。《詩紀》七十八。）

【春日寄鄉友詩】

　　旅心已多恨。春至尚離群。翠枝結斜影。綠水散圓文。戲魚兩相顧。游鳥半藏雲。何時不憫默。是日最思君。（○《類聚》三。文苑英華百五十七。《詩紀》七十八。）

【夜愁示諸賓詩】

　　檐露滴為珠。池水合成璧。萬行朝淚瀉。千里夜愁積。孤帳閉不開。寒膏盡復益。誰知心眼亂。看朱忽成碧。（○玉台新詠六作夜愁。《類聚》三十五。《詩紀》七十八。）

【送殷何兩記室詩】

　　掩袖出南浦。驅車送上征。飄飄曉雲駛。瀁々旦潮平。不肖余何惜。無貲爾勿輕。倘有還書便。一言訪死生。（○何水部集二作贈何殷記室。《類聚》二十九。文苑英華二百六十六。《詩紀》七十八。）

【春閨有怨詩】

　　愁來不理鬢。春至更攢眉。悲看蛺蝶粉。泣望蜘蛛絲。月映寒蛩褥。風吹翡翠帷。飛鱗難托意。駛翼不銜辭。（○玉台新詠六。《詩紀》七十八。）

【秋閨怨詩】

　　斜光隱西壁。暮雀上南枝。風來秋扇屏。月出夜燈吹。深心起百際。遙淚非一垂。徒勞妾辛苦。終言君不知。（○玉台新詠七。《詩紀》七十八。）

【詠寵姬詩】

　　及君高堂還。值妾妍妝罷。曲房褰錦帳。迴廊步珠屣。玉釵時可掛。羅襦詎難解。再顧連城易。一笑千金買。（○《類聚》三十二。又作寵姬詩。《詩紀》七十八。）

【在王晉安酒席數韻詩】

　　窈窕宋華容。但歌有清曲。轉盻非無以。斜扇還相矚。詎減許飛瓊。多勝劉碧玉。何因送款款。半飲杯中醁。（○玉台新詠六。《類聚》三十二作詠姬人詩。《詩紀》七十八。）

【為人寵姬有怨詩】

　　可憐獨立樹。枝輕根易搖。已為露所浥。復為風所飄。錦衾襞不開。端坐夜及朝。是妾愁成瘦。非君重細腰。（○玉台新詠六。《詩紀》七十八。）

【為姬人自傷詩】

　　自知心裡恨。還向影中羞。回持昔慊慊。變作今悠悠。還君與妾扇。歸妾奉君裘。弦斷猶可續。心去最難留。（○玉台新詠六作為人自傷。《類聚》三十二作又為姬人怨詩。《詩紀》七十八。）

【為人有贈詩】

　　碧玉與綠珠。張盧復雙女。曼聲古難匹。長袂世無侶。似出鳳凰樓。言發瀟湘渚。幸有褰裳便。含情寄一語。（○玉台新詠六。《詩紀》七十八。）

【見貴者初迎盛姬聊為之詠詩】

　　久想專房麗。未見傾城者。千金訪繁華。一朝遇容冶。空本薊門外。來戲叢台下。長卿幸未匹。文君復新寡。（○玉台新詠六。《詩紀》七十八。）

【傷乞人詩】

　　少年空扶轍。白首竟填溝。葦席何由足。菽藿不能周。自顧非好乞。行且欲包羞。勞君款曲問。冒此殷勤酬。（○初學詩十八。《詩紀》七十八。）

【春思詩】〖《詩紀》作春思絕句。〗

　　雪罷枝即青。冰開水便綠。復聞黃鳥聲。全（玉台誤作令。）作相思曲。（○玉台新詠十。《類聚》三。文苑英華百五十七。）

【為徐僕射妓作詩】

　　日晚應歸去。上客強盤桓。稍知玉釵重。漸見羅襦寒。（○玉台新詠十。《詩紀》七十八。）

【春怨詩】〖《詩紀》作吳均。〗

　　四時如湍水。飛奔競回復。夜鳥響嚶嚶。朝光照煜煜。厭見花成子。多看筍為竹。萬里斷音書。十載異棲宿。積愁落芳髩。長啼壞美目。君去在榆關。妾留住函谷。惟對昔邪房。如愧蜘蛛屋。獨喚響相酬。還將影自逐。象床易氈簟。羅衣變單復。幾過度風霜。猶能保煢獨。（○玉台新詠六。《詩紀》八十一。）

【詠春詩】

　　岸（文苑雲。集作崖。）煙起暮色。岸水帶斜暉。徑狹橫枝度。簾搖驚燕飛。落花承步履。流澗寫行衣。何殊九芝蓋。簿暮洞庭歸。（○文苑英華百五十七。）

　　徐悱

　　〈悱。字敬業。勉第二子。起家著作佐郎。轉太子舍人。掌書記之任。累遷洗馬、中舍人。以足疾出為湘東王友。遷晉安內史。普通五年卒。〉

【白馬篇】

　　妍蹄飾鏤鞍。飛鞚度河干。少年本上郡。遨遊入露寒。劍琢荊山玉。彈把隨珠丸。聞有邊烽息。飛候至長安。然諾竊自許。捐軀諒不難。占兵出細柳。轉戰向樓蘭。雄名盛李霍。壯氣能彭韓。能令石飲羽。復使發沖冠。要功非汗馬。報效乃鋒端。日沒塞雲起。風悲胡地寒。西征馘小月。北去腦烏丸。報歸明天子。燕然石復刊。（○文苑英華二百九。《樂府詩集》六十三。《詩紀》八十五。又《類聚》四十二引端、寒、刊三韻。）

【古意酬到長史溉登琅邪城詩】

　　甘泉警烽候。上谷抵樓蘭。此江稱豁險。茲山復郁盤。表裡窮形勝。襟帶盡嚴巒。修篁壯下屬。危樓峻上干。登陴起遐望。回首見長安。金溝朝灞滻。甬道入鴛鸞。鮮車騖華轂。汗馬躍銀鞍。少年負壯氣。耿介立沖冠。懷紀燕山石。思開函谷丸。豈如霸上戲。羞取路傍觀。寄言封侯者。數奇良可嘆。（○《文選》二十二。《詩紀》八十九。）

【對房前桃樹詠佳期贈內詩】

　　相思上北閣。徙倚望東家。忽有當軒樹。兼含映日花。方（《詩紀》作芳。）鮮類紅粉。比素若鉛華。更使增心憶。彌令想狹邪。無如一路阻。脈脈似雲霞。嚴城不可越。言折代疏麻。（○玉台新詠六。《詩紀》八十九。）

【贈內詩】

　　日暮想清陽。躡履出椒房。網蟲生錦薦。游塵掩玉床。不見可憐影。空餘黼帳香。彼美情多樂。挾瑟坐高堂。豈忘離憂者。向隅心獨傷。聊因一書札。以代九迴腸。（○玉台新詠六。《詩紀》八十九。）

梁詩卷十三

　　周舍

　　〈舍。字升逸。汝南安城人。仕齊為太學博士、丹陽主簿、太常丞。梁初拜尚書祠部郎。歷秣陵令、太子洗馬、中書侍郎、尚書吏部郎。除侍中。領步兵校尉。遷太子詹事。普通五年卒。年五十六。有集二十捲。〉

【上雲樂】〖雜言〗

　　〖隋書樂志曰：梁三朝樂第四十四。設寺子導、安、息孔雀、鳳凰、文鹿、胡舞、登連、上雲樂、歌舞伎。《樂府詩集》曰：上雲樂有老胡文康辭。周舍作。或雲范雲。〗

　　西方老胡。厥名文康。遨遊六合。傲誕三皇。西觀蒙泛。東戲扶桑。南泛大蒙之海。北至無通之鄉。昔與若士為友。共弄彭祖扶床。往年暫到昆崙。復值瑤池舉觴。周帝迎以上席。王母贈以玉漿。故乃壽如南山。志若金剛。青眼Ａ４９Ａ４９。白髮長長。蛾眉臨髭。高鼻垂口。非直能俳。又善飲酒。簫管鳴前。門徒從后。濟濟翼翼。各有分部。鳳皇是老胡家雞。獅子是老胡家狗。陛下撥亂反正。再朗三光。澤與雨施。化與風翔。覘雲候呂。志游大樑。重駟修路。始屆帝鄉。伏拜金闕。仰瞻玉堂。從者小子。羅列成行。悉知廉節。皆識義方。歌管愔愔。鏗鼓鏘鏘。響振鈞天。聲若鵷皇。前卻中規矩。進退得宮商。舉技無不佳。胡舞最所長。老胡寄篋中。復有奇樂章。齎持數萬里。願以奉聖皇。乃欲次第說。老耄多所忘。但願明陛下。壽千萬歲。歡樂未渠央。（○《樂府詩集》五十一。《詩紀》八十九。）

【還田舍詩】

　　薄游久已倦。歸來多暇日。未鑿武陵岩。先開仲長室。松篁日月長。蓬麻歲時密。心存野人趣。貴使容吾膝。況茲薄暮情。高秋正蕭瑟。（○文苑英華三百十九。《詩紀》八十九。）

　　陸倕

　　〈倕。字佐公。吳郡人。仕齊歷竟陵王議曹從事參軍、廬陵王法曹行參軍。梁天監初。為安成王外兵參軍、臨川王東曹掾。遷太子庶子、國子博士、中書侍郎。擢為吏部郎。參選事。出為尋陽太守。復除國子博士、守太常卿。普通七年卒。年五十七。有集十四卷。〉

【釋奠應令詩】〖九章○一、二、三各章脫。四章殘。〗

　　□□□□。□付規矩。乃據石稚。言藏金斧。方□深雪。載調淮雨。樂駕中和。詩同下武。

　　巍巍儲后。實等生靈。克岐克嶷。夙智早成。無論岳跱。豈匹泉Ａ５０。（按即淳字。）桂宮恧譽。蘭殿慚聲。

　　鼓宗式訓。成均戒典。將弘四術。且陳三善。周膠聿建。虞庠載闡。博習方親。離經向辯。

　　碩學如市。高生間出。濟濟橫經。祁祁負袠。文參孔囿。玄游老室。先易后難。功倍師逸。

　　奠采貽誥。器幣有章。紊維既弛。絕典還光。庭陳宿設。階列周張。禮充羈偶。物盛員方。

　　景屬遵暮。惟時栗烈。夜露方塗。朝流己折。鏗鏘萃止。肅雍在列。顧省無庸。徒然浮竊。（○文館詞林百六十。）

【和昭明太子鐘山解講詩】

　　終南鄰漢闕。高掌跨周京。復此虧山嶺。穹窿距帝城。當衢啟珠館。臨下構山楹。南望窮淮漵。北眺盡滄溟。步檐廣弘明集作擔。注云。三本、宮本作檐。時中宿。飛階或上征。網戶圖雲氣。龕室畫仙靈。副君憐世網。廣命萃人英。道筵終后說。鑾轡出郊坰。雲峰響流吹。松野映風旌。睿心嘉杜若。神藻茂琳瓊。多謝先成敏。空頒后乘榮。（○廣弘明集三十。《詩紀》九十。）

【以詩代書別後寄贈詩】

　　余本水鄉士。閉門江海隅。時逢世道泰。蹇足步高衢。名成宦雖立。效微功日疏。入仕乘肥馬。出守擁高車。關門游昔吏。遷亭有故書。江派資賢牧。宗英出建旟。不勞王布鼓。無賴露田車。弼政非責實。求名已課虛。長卿病猶在。修齡疾未祛。詎知亭長肉。寧掛府丞魚。不能未能止。內訟慚諸已。黽勉從王事。纚舟出淮泗。朋故遠追尋。暝宿清江陰。明旦一分手。翻飛各異林。歸舟隨岸曲。猶聞歌棹音。行者日超遠。誰見別離心。夕次冽洲岸。明登慈姥岑。水流多回復。余歸良未尋。江關寒事早。夜露傷秋草。心屬姑蘇台。目送邯鄲道。葭葦日蒼蒼。親知慎早涼。劉兄消渴病。休攝戒無良。殷弟癲眩疾。行止避風霜。劉侯有餘冷。宜餌陟厘方。伏子多風咳。門冬幸易將。率更愛雅體。體弱思自強。吏曹勉玉潤。諷議勖金相。比部多暇日。奚用肆龍章。建德何為者。無墮無人鄉。記室朋從暇。露蝎附行商。議曹坐朝罷。尺板嗣徽芳。雙棲成獨宿。俱飛忽異翔。眷言思親友。沉思結中腸。追惟疇昔時。朝府多歡暇。薄暮塵埃靜。飛蓋遙相迓。李郭或同舟。潘夏時方駕。娛談終美景。敷文永清夜。促膝豈異人。戚戚皆朋婭。今者一乖離。漼然心事差。山川望猶近。便似隔天涯。玉躬子加護。昭質余未虧。八行思自勉。一札望來儀。（○文苑英華二百四十七。《詩紀》九十。又《類聚》二十一作贈京邑僚友詩。引隅、衢、早、草、道、暇、迓、駕、夜、婭十韻。《御覽》四百十作贈京邑僚友詩。引衢、早、草、道、駕、夜、婭七韻。）

【贈任昉詩】

　　〖南史曰：昉為御史中丞。後進皆宗之。時有彭城劉孝綽、劉苞、劉孺。吳郡陸倕、張率。陳郡殷芸。沛國劉顯及到溉、到洽。車軌日至。號曰蘭台聚。〗

　　和風雜美氣。下有真人游。壯矣荀文若。賢哉陳太丘。今則蘭台聚。萬古信為儔。任君本達識。張子復清修。既有絕塵到。復見黃中劉。（○南史到溉傳。《詩紀》九十。）

　　陸罩

　　〈罩。字洞元。吳郡人。仕梁為太子中庶子、掌管記。大同十年。以母老求去。母歿后。位終光祿卿。〉

【采菱曲】

　　參差雜荇枝。田田競荷密。轉葉任香風。舒花影流日。戲鳥波中盪。游魚菱下出。不與文王嗜。羞持比萍實。（○《類聚》八十二作采菱詩。《樂府詩集》五十一。《詩紀》九十。）

【奉和往虎窟山寺詩】〖和簡文。〗

　　雞鳴動睟駕。柰苑眷晨游。朱鑣陵九達。青蓋出層樓。歲華滿方岫。虹彩被春洲。葆吹臨風遠。旌羽映九斿。喬枝隱修逕。曲澗聚輕流。徘徊花草合。瀏亮鳥聲遒。金盤響清梵。涌塔應鳴桴。慧雲方靡靡。法水正悠悠。實歸徒荷教。信解愧難徑。（○廣弘明集三十。《詩紀》九十。）

【閨怨詩】

　　自憐斷帶日。偏恨分釵時。留步惜餘影。含意結愁眉。徒知今異昔。空使怨成思。欲以別離思。獨向蘼蕪悲。（○為聚三十二。《詩紀》九十。）

【詠笙詩】

　　管清羅袖拂。響合絳唇吹。含情應節轉。逸態逐聲移。所美周王子。弄羽一參差。（○《類聚》四十四。《初學記》十六及文苑英華二百十二作陸罕。《詩紀》九十。）

　　紀少瑜

　　〈少瑜。字幼瑒。秣陵人。為晉安國中尉。大同七年為東宮學士。除武陵王記室參軍。〉

【游建興苑詩】

　　丹陵抱天邑。紫淵更上林。銀台懸百仞。玉樹起千尋。水流冠蓋影。風揚歌吹音。踟躕憐拾翠。顧步惜遺簪。日落庭光轉。方幰屢移陰。終言樂未極。不道愛黃金。（○玉台新詠八。《初學記》二十四。《樂府詩集》七十五作建興苑。萬花谷后二十五作紀少瑜詩。《詩紀》九十二。）

【擬吳均體應教詩】

　　庭樹發春輝。遊人競下機。卻匣擎歌扇。開箱擇舞衣。桑萎不復惜。看花遽將夕。自有專城居。空持迷上客。（○玉台新詠八。《詩紀》九十二。）

【月中飛螢詩】

　　遠度時依幕。斜來如畏窗。向月光還盡。臨池影更雙。（○《初學記》三十。文苑英華三百二十九。《詩紀》九十二。）

【春日詩】

　　愁人試出牖。春色定無窮。參差依網日。澹盪入簾風。落花還繞樹。輕飛去隱空。徒令玉箸跡。雙乘明鏡中。（○玉台新詠八。）

【詠殘燈詩】

　　殘燈猶未滅。將盡更揚輝。唯餘一兩焰。才得解羅衣。（○玉台新詠十。《類聚》八十。《初學記》二十五。萬花谷續八。《詩紀》九十二。）

　　張率

　　〈率。字士簡。吳郡人。仕齊歷著作佐郎、太子舍人、尚書殿中郎、太子洗馬。梁台建。為相國主簿。天監初為鄱陽王友。遷司徒謝朏掾。進秘書丞。歷中權建安王中記室參軍、雲麾晉安王中記室。除中書侍郎。復為晉安王宣惠諮議。領江陵令。隨府遷江州諮議、領記室。出監豫章臨川郡。除太子仆、司徒右長史、揚州別駕。又遷太子家令、黃門郎。出為新安太守。大通元年卒。年五十三。有文衡十五卷、集三十八卷。〉

【短歌行】〖四言〗

　　君子有酒。小人鼓缶。乃布長筵。式宴親友。盛壯不留。容華易朽。如彼槁葉。有似過牖。往日莫淹。來期無久。秋風悴林。寒蟬鳴柳。悲自別深。歡田會厚。豈雲不樂。與子同壽。我酒既盈。我餚伊阜。短歌是唱。孰知身後。（○《樂府詩集》三十。《詩紀》七十九。）

【遠期】〖以下五言。〗

　　遠期終不歸。節物坐將變。白露愴單衣。秋風息團扇。誰能久別離。他鄉且異縣。浮雲蔽重山。相望何時見。寄言遠期者。空閨淚如霰。（○玉台新詠六。《樂府詩集》十八。《詩紀》七十九。又《類聚》四十二引變、縣、見三韻。）

【對酒】

　　對酒誠可樂。此酒復芳醇。如華良可貴。似乳更堪珍。何當留上客。為寄掌中人。金樽清復滿。玉椀亟來親。誰能共遲暮。對酒惜芳辰。君歌尚未罷。卻坐避梁塵。（○玉台新詠六。文苑英華百九十五。《樂府詩集》二十七。《詩紀》七十九。又《類聚》四十二作當對酒。引醇、珍、辰、塵四韻。）

【日出東南隅行】

　　朝日照屋樑。夕月懸洞房。專遽自稱艷。獨□伊覽光。雖資自然色。誰能棄薄妝。施著見朱粉。點畫示赬黃。含貝開丹吻。如羽發清陽。金碧既簪珥。綺縠復衣堂。方領備蟲彩。曲裙雜鴛鴦。手操獨繭緒。唇凝脂燥黃。（○《樂府詩集》二十八。《詩紀》七十九。）

【相逢行】

　　相逢夕陰街。獨趨尚冠里。高門既如一。甲第復相似。憑軾日欲昏。何處訪公子。公子之所在。所在良易知。青樓出上路。漸台臨曲池。堂上撫流徽。雷樽朝夕施。橘柚芬華實。朱火燎金枝。兄弟兩三人。冠佩紛陸離。朝從禁中出。車騎並驅馳。金鞍馬腦勒。聚觀路傍兒。入門一顧望。鳧鵠有雄雌。雄雌各數千。相鳴戲羽儀。並在東西立。群次何離離。大婦刺方領。中婦抱嬰兒。小婦尚嬌稚。端坐吹參差。丈夫無遽起。神鳳且來儀。（○玉台新詠六。《樂府詩集》三十四。《詩紀》七十九。又《類聚》四十一引里、似、子、知、池、離、馳、兒、兒、差、儀十一韻。）

【走馬引】

　　良馬龍為友。玉珂金作羈。馳騖宛與洛。半驟復半馳。倏忽而千里。光景不及移。九方惜未見。薛公寧所知。斂轡且歸去。吾畏路傍兒。（○文苑英華二百九。《樂府詩集》五十八。《詩紀》七十九。）

【滄海雀】

　　大雀與黃口。來自滄海區。清晨啄原粒。日夕依野株。雖憂鷙鳥擊。長懷沸鼎虞。況復隨時起。翻飛不可拘。寄言挾彈子。莫賤隋侯珠。（○文苑英華二百六。《樂府詩集》六十八。《詩紀》七十九。）

【楚王吟】

　　章台迎夏日。夢遠感春條。風生竹籟響。雲垂草綠饒。相看重束素。唯欣爭細腰。不惜同從理。但使一聞韶。（○《樂府詩集》二十九。《詩紀》七十九。）

【清涼】

　　登台待初景。帳殿藹餘晨。羅帳夕風濟。清氣尚波人。長簟涼可仰。平莞溫未親。幸願同枕席。為君橫自陳。（○《樂府詩集》七十四。《詩紀》七十九。）

【玄雲】

　　壞陣壓峨壟。遮窗暗思扉。映日斜生海。跨樹似鵬飛。夢山妾已去。落靨何由歸。（○《樂府詩集》十八。《詩紀》七十九。）

【白紵歌九首】〖七言〗

　　歌兒流唱聲欲清。舞女趁節體自輕。歌舞並妙會人情。依弦度曲婉盈盈。揚蛾為態誰目成。（○玉台新詠九。文苑英華百九十三。《樂府詩集》五十五。《詩紀》七十九。）

　　妙聲屢唱輕體飛。流津染面散芳菲。俱動齊息不相違。令彼嘉客澹忘歸。時久玩夜明星稀。（○玉台新詠九。《樂府詩集》五十五。《詩紀》七十九。）

　　日暮搴門望所思。風吹庭樹月入帷。涼陰既滿草蟲悲。誰能離別長夜時。流嘆不寢淚如絲。與君之別終何知。（文苑作如。《詩紀》雲。一作如。○文苑英華百九十三。《樂府詩集》五十五。《詩紀》七十九。）

　　秋風鳴條露垂葉。空閨光盡坐愁妾。獨向長夜淚承睫。山高水深路難涉。望君光景何時接。（○同上）

　　遙夜方遠時既寒。秋風蕭瑟白露團。佳期不待歲欲闌。念此遲暮獨無歡。鳴弦流管增長嘆。夜寒湛湛夜未央。華燈空爛月懸光。從風衣起發芬香。為君起舞幸不忘。（○《樂府詩集》五十五。《詩紀》七十九。）

　　列坐華筵紛羽爵。清曲未終月將落。歌舞及時酒常酌。無令朝露坐銷鑠。（○同上）

　　愁來夜遲猶嘆息。撫枕思君終反仄。金翠釵環稍不飾。霧縠流黃不能織。但坐空閨思何極。欲以短書寄飛翼。（○同上）

　　遙夜忘寐起長嘆。但望雲中雙飛翰。明月入牖風吹幔。終夜悠悠坐申旦。誰能知我心中亂。終然有懷歲方晏。（○文苑英華百九十三。《樂府詩集》五十五。《詩紀》七十九。）

【長相思二首】〖雜言〗

　　長相思。久離別。美人之遠如雨絕。獨延佇。心中結。望云云去遠。望鳥鳥飛滅。空望終若斯。珠淚不能雪。（○玉台新詠九。文苑英華二百二。《樂府詩集》六十九。又《類聚》四十二引別、絕、結、滅四韻。）

　　長相思。久別離。所思何在若天垂。鬱陶相望不得知。玉階月夕映。羅幃風夜吹。長思不能寢。坐望天河移。（○玉台新詠九。《類聚》四十二。文苑英華二百二。《樂府詩集》六十九。《詩紀》七十九。）

【詠霜詩】

　　駟見視干度。鐘鳴測地機。秋冬交代序。申霜白綏綏。原野生暮靄。階墀散夕霏。徘徊總嚴氣。悵望淪清輝。平台寒月色。池水愴風威。凝陰同徂夜。遰雁獨歸飛。縈叢亂蕪絕。繁林紛已稀。貞松非受令。芳草徒具腓。（○《初學記》二。文苑英華百五十六。《詩紀》七十九。）

【太廟齊夜詩】

　　潔齋謝紛華。寂寥清廟靜。肅襟視牲盛。端服侍嚴省。（○《初學記》十三。《詩紀》七十九。）

【詠躍魚應詔詩】

　　戢鱗隱繁藻。頒首承淥漪。何用游溟澥。且躍天淵池。（○《初學記》三十。《詩紀》七十九。○逯按。明本《初學記》無此詩。今從宋本。）

　　到洽

　　〈洽。字茂沿。溉弟。天監元年為太子舍人。二年。遷司徒主簿。歷尚書殿中郎、太子中舍人。十二年。

　　出為臨川內史。十四年。入為太子家令。遷給事黃門郎。十六年。遷太子中庶子。普通元年為尚書吏部郎。五年。遷給事黃門侍郎。領尚書左丞。六年。遷御史中丞。號為勁直。七年。出為尋陽太守。大通元年卒于郡。年五十一。有集十五卷。〉

【贈任昉詩】〖八章〗

　　獸生文蔚。鳳亦五色。絢彩火然。豈由畫飾。猗歟若人。不扶自直。數仞難窺。萬頃誰測。

　　四教必修。九德斯備。往行前言。多識罔匱。一見口傳。暫聞心記。生知之敏。昔餐今至。

　　藝不兼游。擇其從善。苞羅載籍。絕妙蟲篆。該綜名實。憲章朝典。不體良才。孰營心辯。

　　在昔未遘。乃眷伊人。余未倒屣。先枉清塵。顧慚菲薄。徒招好仁。傾蓋已舊。久敬彌親。

　　范張交好。升堂拜母。亦蒙吾賢。此眷之厚。恩猶弟兄。義實朋友。豈雲德招。信茲善誘。

　　欣遇以來。四載斯日。運謝如流。時焉歲聿。月次既窮。星回已畢。玄象晝昏。明庶曉疾。

　　妍拙不齊。方員各取。子登王朝。為代規矩。余棲一丘。卧痾靜處。同盡性分。殊塗嘿語。

　　得於神遇。相忘道術。若水之淡。乃同膠漆。豈寄呴濡。方申綢密。在心為志。非詩奚述。（○文館詞林百五十八。）

【答秘書丞張率詩】〖八章〗

　　東南季子。上國賈生。會稽竹箭。嶧陽孤莖。物產因地。品賦斯征。孰若兼美。羽儀上京。

　　上京羽儀。十紀鴻漸。竹待羽栝。木資刳剡。皎皎素絲。涅而不染。晨雞靡暄。徑寸誰掩。

　　豫樟之生。誰能先識。山衡野虞。偶知所植。百尺無枝。何枉斯直。青冥聳翰。丹屑拂翼。

　　爾日聞聲。余稱傾蓋。事以年殊。理因義會。我好春蘭。子歡秋艾。蘭艾既辯。春秋交害。

　　在昔壯年。嘗怪長老。殷勤好少。忘年愛寶。於今念茲。苟求懷抱。綺繻素褐。何傷交道。

　　前有元干。置左置右。後有弘度。流分四部。爰在伊人。蔚為舉首。余掌司直。有謬蘭莠。

　　余既遲暮。傷茲歲聿。迫以賤事。且嬰老疾。子有儔年。方賒來日。雖無事焉。寧忘蓬蓽。

　　寤言安適。懷人在斯。九重窈窕。長安莫窺。既迅千里。玉策金羈。且息望美。自事衰疲。（○文館詞林百五十八。）

梁詩卷十四

　　傅昭

　　〈昭。字茂遠。北地靈州人。仕齊。官至通事舍人。梁初。歷黃門侍郎、御史中丞。天監六年。出為尋陽太守。累遷步兵校尉、左民尚書、安成內史。十二年為秘書監。十四年。遷太常卿。普通五年。遷散騎常侍。大通二年卒。年七十五。〉

【恭職北郊詩】

　　皇猷屬穹昊。至德邁深淵。禋望沿禮舉。咸秩資化宣。端職恭瘞祀。飭躬奉嚴蠲。淑氣符首節。光風臨上年。（○《初學記》十三。萬花谷后十七。《詩紀》八十九。）

　　裴子野

　　〈子野。字幾原。河東聞喜人。仕齊。歷王國常侍、右軍參軍。梁天監中。除右軍安成王參軍。出為諸暨令。征拜著作郎。遷中書侍郎。大通初。轉鴻臚卿。中大通二年卒。年六十二。有喪服傳一卷、宋略二十捲、續裴氏家傳二卷、眾僧傳二十捲、集十四卷。〉

【答張貞成皋詩】

　　匈奴時未滅。連年被甲兵。明君思將帥。方聽鼓鼙聲。吾生恣逸翮。撫劍起徂征。非徒慕辛季。聊欲逞良平。出車既方軌。絕幕且橫行。豈伊長纓系。行見黃河清。雖令懦夫勇。念別猶有情。感子盈編贈。握玩以為榮。跂子振旅凱。含毫備勒銘。（文苑作成。注云。一作銘。○《類聚》三十一。文苑英華二百四十作答張真威皋。又注云。威一作成。《詩紀》九十。）

【詠雪詩】

　　飄颻千里雪。倏忽度龍沙。從雲合且散。因風卷復斜。拂草如連蝶。落樹似飛花。若贈離居者。折以代瑤華。（○《類聚》二。《初學記》二。文苑英華百五十四。《詩紀》九十。）

【上朝值雪詩】

　　沐雪款千門。櫛風朝萬戶。集霰渝丹黻。流雲飄綉柱。滴瀝垂土膏。闌干懸石乳。（○《類聚》二。《詩紀》九十。）

　　梁昭明太子蕭統

　　〈統。字德施。武帝長子。天監元年。立為皇太子。中大通三年卒。年三十一。謚曰昭明。有正序十捲、文章英華二十捲、《文選》三十捲、集二十捲。〉

【樂府】

【有所思】〖《詩紀》雲。玉台作庾肩吾。〗

　　公子遠於隔。乃在天一方。望望江山阻。悠悠道路長。別前秋葉落。雖后春花芳。雷嘆一聲響。雨淚忽成行。悵望情無極。傾心還自傷。（○本集一。文苑英華二百二。《樂府詩集》十七。《詩紀》六十六。）

【相逢狹路間】

　　京華有曲巷。巷曲不通輿。道逢一俠客。緣路問君居。君居在城北。可尋復易知。朱門間皓壁。刻桷映晨離。階植若華草。光景逐飆移。輕幰委四屈。蘭膏然百枝。長子飾青紫。中子任以貲。小子始總角。方作啼弄兒。三子俱入門。赫奕盛羽儀。驊騮服衡轡。白玉鏤嗁羈。容止同規矩。賓從盡恭卑。雅鄭時間作。孤竹乍參差。雲翔雜水宿。弄吭滿清池。歡樂無終極。流目豈知疲。門下非毛遂。坐上盡英奇。大婦成貝錦。中婦飭粉絁。小婦獨無事。理曲步檐垂。丈人暫徙倚。行使流風吹。（○本集一。《樂府詩集》三十四。《詩紀》六十六。）

【三婦艷】

　　大婦舞輕巾。中婦拂華茵。小婦獨無事。紅黛潤芳津。良人且高卧。方欲薦梁塵。（○本集一。《樂府詩集》三十五。《詩紀》六十六。）

【飲馬長城窟行】〖《詩紀》雲。一雲擬青青河畔草。〗

　　亭亭山上柏。悠悠遠行客。行客行路遙。故鄉日迢迢。迢迢不可見。長望涕如霰。如霰獨留連。長路邈綿綿。胡馬愛北風。越燕見日喜。蘊此望鄉情。沈憂不能止。有朋西南來。投我用木李。並有一札書。行止風雲起。扣封披書札。書札竟何有。前言節所愛。后言別離久。（○本集一。《詩紀》六十六。）

【長相思】

　　相思無終極。長夜起嘆息。徒見貌嬋娟。寧知心有憶。寸心無以因。願附歸飛翼。（○本集一。文苑英華二百二。《樂府詩集》六十九。《詩紀》六十六。）

【將進酒】

　　洛陽輕薄子。長安遊俠兒。宜城溢渠碗。中山浮羽卮。（○本集一。文苑英華百九十五。《詩紀》六十六。）

【上林】

　　千金騕褭騎。萬斥流水車。爭游上林里。高蓋逗春華。（本集作花。○本集一。《樂府詩集》七十七。《詩紀》六十六。）

【詩】

【示徐州弟詩】〖四言〗

　　〖《詩紀》雲。掃樑書本紀。簡文帝以天監十七年為雲麾將軍、南徐州刺史。〗

　　載披經籍。言括典墳。郁哉元氣。煥矣天文。二儀肇建。清濁初分。粵生品物。乃有人倫。

　　人倫惟何。五常為性。因以泥黑。猶麻違正。違仁則勃。弘道斯盛。友于兄弟。是亦為政。

　　伊予與爾。共氣分軀。顧昔髫發。追惟綺襦。綢繆紫掖。興寢每俱。朝游青瑣。夕步彤廬。

　　惟皇建國。疏爵樹親。既固盤石。亦濟蒸人。亦有行邁。去此洛濱。自茲厥后。分折已頻。

　　濟河之隔。載離寒暑。甫旋皇邑。遽臨荊楚。分手澄江。中心多緒。形反桂宮。情留蘭渚。

　　有命自天。亦徂夢菀。欣此同席。歡焉忘飯。九派仍臨。三江未反。滔滔不歸。悠悠斯遠。

　　長贏屆節。令弟旋茲。載睹玉質。我心則夷。逍遙玉戶。攜手丹墀。方符昔語。信矣怡怡。

　　宴居晝室。靖眺銅池。三墳既覽。四始兼摛。嘉餚玉俎。旨酒金卮。陰陰色晚。白日西移。

　　西移已夕。華燭雲景。屑屑風生。昭昭月影。高宇既清。虛堂復靜。義府載陳。玄言斯逞。

　　綸言遄降。伊爾用行。有行安適。義乃維城。載脂朱轂。亦抗翠旌。惄如朝飢。獨鍾予情。

　　遠於將之。爰適上菀。靄靄雲浮。曖曖景晚。予嘆未期。爾悲將遠。日夕解袂。鳴笳言反。

　　言反甲館。雨面莫收。予若西嶽。爾譬東流。興言思此。心焉如浮。玉顏雖阻。金相嗣丘。（○文館詞林百五十二。又《類聚》二十一、《詩紀》六十六並引池、摛、靜、逞四韻。）

【詒明山賓詩】〖以下五言。〗

　　〖南史曰：明山賓。平原鬲人。先為統州刺史。入為東宮學士。兼國子祭酒。昭明太子聞其築室未就。有令曰：明祭酒出撫大藩。擁旄推轂。珥金拖紫。而恆事屢空。構宇未成。今送薄助。並詒以《詩》曰：〗

　　平仲古稱奇。夷齊昔擅美。令則挺伊賢。東秦固多士。築室非道傍。置宅歸仁里。庚桑方有系。原生今易擬。必來三徑人。將招五經士。（○樑書明山賓傳。南史明山賓傳。《詩紀》六十六。）

【春日宴晉熙王詩】〖《詩紀》雲。此詩見藝文《類聚》。考南史。梁時無晉熙王。疑藝文誤也。〗

　　百六鍾期數。三七厄時中。國難悲如毀。親離嘆數窮。藩哲游沮夢。揚化撫邊戎。幸茲同宴醑。引滿愛樽空。（○《類聚》二十九。《詩紀》六十六。○逯按。詩言國難云云。當作于侯景亂梁以後。是時昭明已死。不得有詩。考梁元帝稱制江陵。封簡文帝子大圜為晉熙王。事見《周書》大圜傳。則此乃元帝之作。是時正值國難。諸王爭位。故詩云雲。）

【宴闌思舊詩】

　　孝若信儒雅。稽古文敦淳。茂沿實俊朗。文義縱橫陳。佐公持方介。才學罕為鄰。灌蔬實溫雅。摛藻每清新。余非狎異者。惟舊且懷仁。綢繆似河曲。契闊等漳濱。如何離災盡。眇漠同埃塵。一起應劉念。泫泫欲沾巾。（○本集二。《詩紀》六十六。）

【詠山濤王戎詩二首】〖並序〗

　　顏生五君詠不取山濤、王戎。余聊詠之焉。

　　山公弘識量。早廁竹林歡。聿來值英主。身游廊廟端。位隆五教職。才周五品官。為君翻已易。居臣良不難。（○本集二。《詩紀》六十六。）

　　浚充如蕭散。薄莫至中台。征神歸鑒景。晦行屬聚財。嵇生襲玄夜。阮籍變青灰。留連追宴緒。壚下獨徘徊。（○同上）

【和武帝游鐘山大愛敬寺詩】

　　唐游薄汾水。周載集瑤池。豈若欽明后。回鸞鷲嶺岐。神心鑒無相。仁化育有為。以茲慧日照。復見法雨垂。萬邦躋仁壽。兆庶滌塵羈。望雲雖可識。日用豈能知。鴻名冠子姒。德澤邁軒羲。班班仁獸集。匹匹翔鳳儀。善游茲勝地。茲岳信靈奇。嘉木互紛札。層峰郁蔽虧。丹藤繞垂干。綠竹蔭清池。舒華匝長坂。好鳥鳴喬枝。霏霏慶雲動。靡靡祥風吹。谷虛流鳳管。野綠映丹麾。帷宮設廛外。帳殿臨郊垂。俯同南風作。斯文良在斯。伊臣限監國。即事阻陪隨。顧惟實庸菲。沖薄竟奚施。至理從興羡。終然類管窺。上聖良善誘。下愚慚不移。（○本集一。詩集紀六十六。）

【開善寺法會詩】

　　棲烏猶未翔。命駕出山莊。詰屈登馬嶺。回互入羊腸。稍看原藹藹。漸見岫蒼蒼。落星埋遠樹。新霧起朝陽。陰池宿早雁。寒風催夜霜。茲地信閑寂。清曠惟道場。玉樹琉璃水。羽帳鬱金床。紫柱珊瑚地。神幢明月璫。牽蘿下石磴。攀桂陟松梁。澗斜日欲隱。煙生樓半藏。千祀終何邁。百代歸我皇。神功照不極。睿鏡湛無方。法輪明暗室。慧海渡慈航。塵根久未洗。希沾垂露光。（○廣弘明集三十。《詩紀》六十六。）

【同泰僧正講詩】〖並序〗

　　大正以貞欲兼解。郁為善歌。琎師以行有餘力。緣懷繼響。余自法席既闌。便思和寂。杼軸二年。濡翰兩器。大正今春復為同泰建講。法輪將半。此作方成。所以物色不同。序事或異。

　　放光聞鷲岳。金牒秘香城。窮源絕有際。離照歸無名。若人聆至寂。寄說表真冥。能令梵志遣。亦使群魔驚。寶珠分水相。須彌會色形。學徒均染氎。游士譬春英。伊予寡空智。徒深愛怯情。舒金起祗苑。開筵慕肅成。年鍾儵從變。弦望聚舒盈。今開火林聚。凈土接承明。掖影連高塔。法鼓亂嚴更。雷聲芳樹長。月出地芝生。已知法味樂。復悅玄言清。何因動飛轡。暫使塵勞輕。（○本集一。《詩紀》六十六。又《類聚》七十六引城、名、冥、驚、明、更、生、清、輕九韻。）

【鐘山解講詩】

　　清宵出望園。詰晨屆鍾嶺。輪動文學乘。笳鳴賓從靜。暾出岩隱光。月落林餘影。札紛八桂密。坡陁再城永。伊予愛丘壑。登高至節景。迢遞睹千室。迤邐觀萬頃。即事已如斯。重茲游勝境。精理既已詳。玄言亦兼逞。方知蕙帶人。囂虛成易屏。眺瞻情未終。龍鏡忽游騁。非曰樂逸游。意欲識箕潁。（一集作其穎。○本集二。《詩紀》六十六。又《類聚》七十六引靜、影、逞三韻。）

【玄圃講詩】

　　白藏氣已暮。玄英序方及。稍覺螿聲凄。轉聞鳴雁急。穿池狀浩汗。築峰形嶪岌。旰雲緣宇陰。晚景乘軒入。風來幔影轉。霜流樹條濕。林際素羽翾。漪間赬尾吸。試欲游寶山。庶使（《類聚》、《詩紀》作攸。）

　　信根立。名利白巾談。筆札劉王給。茲樂逾笙磬。寧止消悁。邑。雖娛惠有三。終寡聞知十。（○本集二。《詩紀》六十六。又《類聚》七十六引立、十二韻。）

【東齋聽講詩】

　　昔聞孔道貴。今睹釋花珍。至理乃悟寂。承稟實能仁。示教雖三徹。妙法信平均。信言主鄙俗。延情方慕真。庶茲祛八倒。冀此遣六塵。良思大車道。方願寶船津。長延永生肇。庶廗諒徐陳。是節朱明季。灼爍治渠新。霏雲出翠嶺。涼風起青苹。既餐甘露旨。方欲書諸紳。（○本集二。《詩紀》六十六。又《類聚》七十六引塵、津、紳三韻。）

【講席將畢賦三十韻詩依次用】

　　法苑稱嘉柰。慈園羡修竹。靈覺相招影。神仙共棲宿。慧言絕已久。煩勞多累蓄。因茲闡慧雲。欲使心塵伏。八水潤焦芽。三明啟群目。寶鐸旦參差。名香晚芬郁。暫舍六龍駕。微祛二鼠蹙。意樹發空花。心蓮吐輕馥。喻斯滄海變。譬彼庵羅熟。妙智方縟錦。深詞同霧縠。善學同梵爪。真言異銅腹。逶迤合蓋城。葳蕤布金郁。珠華蔭八溪。玉流通九穀。青禽乍下上。雲雁飛翻復。高談屬時勝。寡聞終自恧。日麗鴛鴦瓦。風度蜘蟵屋。落花散遠香。霏雲卷遙族。曠濟同象園。中乘如佇獨。后焰難堅明。初心易驚縮。應當離花水。無令乖七木。投岩不足貴。棘林安可宿。器月希留影。心灰庶方撲。視愛同采蜂。游善如原菽。八邑仙人山。四寶神龍澳。葯樹永繁稠。禪枝詎凋摵。以茲說聞道。庶此優馳逐。願追露寶車。脫屣親推轂。（○本集二。廣弘明集三十。《詩紀》六十六。又《類聚》七十六作參講席將訖詩。引目、郁、蹙、馥四韻。）

【晚春詩】〖《詩紀》雲。此詩玉台、藝文並作簡文。昭明集亦載之。然語殊不類也。〗

　　紫蘭初葉滿。黃鶯弄始稀。石蹲還似獸。蘿長更勝衣。水曲文魚聚。林暝雅鳥飛。渚蒲變新節。岩桐長舊圍。風花落未已。山齋開夜扉。（○本集二。《類聚》三作簡文帝。《初學記》三作簡文帝。文苑英華百五十七作簡文帝。《詩紀》六十六。）

【林下作妓詩】〖《詩紀》雲。玉台作簡文。《初學記》作昭明。昭明集亦載。〗

　　炎光向夕斂。徙宴臨前池。泉將影相得。花與面相宜。篪聲如鳥弄。舞袖寫風枝。歡樂不知醉。千秋長若斯。（○本集二。玉台新詠七作梁簡文帝林下妓。《初學記》十五。文苑英華二百十三作和林下詠妓應令。《詩紀》六十六。）

【擬古詩】

　　晨風被庭槐。夜露傷階草。霧苦瑤池黑。霜凝丹墀皓。疏條索無陰。落葉紛可掃。安得紫芝術。終然獲難老。（○本集二。《詩紀》六十六。）

【賦書帙詩】

　　擢影免園池。抽莖淇水側。朝映出嶺雲。莫聚飛歸翼。幸雜緗囊用。聊因班女織。一合軒羲曲。千齡如可即。（○本集二。《詩紀》六十六。又《類聚》五十五作詠書帙詩。引側、織二韻。）

【詠同心蓮詩】

　　江南採蓮處。照灼本足觀。況等連枝樹。俱耀紫莖端。同逾並根草。雙異獨鳴鸞。以茲代萱草。必使愁人歡。（○本集二。《詩紀》六十六。）

【詠彈箏人詩】

　　故箏猶可惜。應度幾人邊。塵多澀移柱。風燥脆調弦。還作三洲曲。誰念九重泉。（○本集二。《初學記》十六。文苑英華二百十二。《詩紀》六十六。）

【餞庾仲容詩】

　　〖梁《書》曰：仲容先為太子舍人。后除安成王中記室。當出隨府。皇太子以舊恩特隆。餞宴賜詩。時輩榮之。〗

　　孫生陟陽道。吳子朝歌縣。未若樊林華。置酒臨高殿。（○樑書庾仲容傳。南史庾仲容傳。《詩紀》六十六。）



【貌雪詩】〖六言〗

　　既同摽梅英散。復似太谷花飛。密如公超所起。皓如淵客所揮。無羡昆岩列素。豈匹振鷺群歸。（《詩紀》作飛。○本集二。《詩紀》六十六。）

【示雲麾弟】〖七言〗

　　白雲飛兮江上阻。北流分兮山風舉。山萬仞兮多高峰。流九派兮饒江渚。山岧嶢兮乃逼天。雲微蒙兮后興雨。實覽歷兮此名地。故遨遊兮茲勝所。爾登陟兮一長望。理化顧兮忽憶予。想玉顏兮有目中。徒踟躕兮增延佇。（○《類聚》二十八。《詩紀》六十六。）

【擬古詩】〖《詩紀》雲。見昭明集。玉台作簡文。○以下雜言。〗

　　窺紅對鏡斂雙眉。含愁拭淚坐相思。念人一去許多時。眼語笑靨近來情。心懷心想甚分明。憶人不忍語。銜恨獨吞聲。（○本集二。玉台新詠九作梁簡文帝。《詩紀》六十六。）

【大言】

　　觀修鵾其若轍鮒。視滄海之如濫觴。經二儀而跼蹐。跨六合以翱翔。（○《類聚》十九。《詩紀》六十六。）

【細言】

　　坐卧鄰空塵。憑附蟭螟翼。越咫尺而三秋。度毫釐而九息。（○《類聚》十九。《詩紀》六十六。）

【歌】〖統作七契。附此歌。〗

　　陽阿奏兮激楚流。望洛水兮有好仇。縱輕棹兮泛龍舟。（○文苑英華三百五十一。）

梁詩卷十五

　　殷芸

　　〈芸。字灌蔬。昭明太子侍讀。累遷散騎常侍、左長史。直東宮學士省。大通三年卒。〉

【詠舞詩】

　　斜（《初學記》作科。）身含遠意。頓足有餘情。方知難再得。所以遂傾城。（○《初學記》十五。《詩紀》九十。）

　　蕭琛

　　〈琛。字彥瑜。蘭陵人。起家齊太學博士。王儉闢為主簿。累遷至尚書左丞。梁初。累遷至侍中、金紫光祿大夫。加特進。中大通元年為雲麾將軍、晉陵太守。以疾自解。改授侍中卒。年五十二。有皇覽抄二十捲。〉

【和元帝詩】〖《詩紀》雲。去丹陽尹。尹荊州。〗

　　妙善有兼姿。群才成大廈。奕奕工辭賦。翩翩富文雅。麗藻若龍雕。洪才類河瀉。案牘時多暇。優遊閱典墳。儒墨自玄解。文史更區分。平台禮申穆。兔苑接卿雲。軒蓋蔭馳道。珠履忽成群。德音高下被。英聲遠近聞。（○《類聚》五十。《詩紀》八十五。）

【別蕭諮議前夜以醉乖例今晝由酲敬應教詩】

　　落日總行轡。薄別在江干。遊客無淹期。晨川有急瀾。分手信雲易。相思誠獨難。之子兩特達。伊餘日盤桓。俟我式微歲。共賞階前蘭。（○《類聚》二十九作別室。古文苑四作前夜以醉乖倒今晝由酲敬應教。《詩紀》八十五。）

【餞謝文學詩】

　　執手無還顧。別渚有西東。荊吳眇何際。煙波千里通。春筍方解籜。弱柳向低風。相思將安寄。悵望南飛鴻。（○謝宣城詩集四。古文苑四作餞謝文學離夜。《詩紀》八十五。）

【詠鞞應詔】

　　抑揚動雅舞。擊節逗和音。卻馬既雲在。將帥止思心。（○《初學記》十六。《詩紀》八十五。）

　　蕭巡

　　〈巡。琛子。〉

【離合詩贈尚書令何敬容詩】

　　〖南史曰：自晉宋以來。宰相皆文義自逸。敬容獨勤庶務。貪悋。為時所嗤鄙。時蕭琛子巡頗有輕薄才。因制卦名、離合等詩嘲之。亦不屑也。〗

　　伎能本無取。支葉復單貧。柯條謬承日。木石豈知晨。狗馬誠難盡。犬羊非易馴。斅嚬既不似。學步孰極真。寔由紊朝典。是曰蠹彝倫。俗化于茲鄙。人塗自此分。（要錄作沌。何敬容字。○《類聚》五十六。法書要錄二。《詩紀》八十五。）

　　蕭雉

　　〈雉。爵里不詳。〉

【賦得翠石應令詩】

　　依峰形似鏡。構嶺勢如連。映林同綠柳。臨池亂百川。壁苔終不落。丹字本難傳。邁有東明上。來游皆羽仙。（○文苑英華百六十一。）

　　何胤

　　〈胤。字子季。更字胤叔。仕齊至左民尚書。梁受禪。授特進、右光祿大夫、給白衣尚書。又月給庫錢五萬。並不受。中大通三年卒。年八十六。有《周易》注十捲、毛詩總集六卷、毛詩隱義十捲、禮記隱義二十捲、禮答問五十五卷、注百法論十二門論各一卷。〉

【皇太子釋奠詩】〖九章〗

　　靈象既分。神皇握樞。其降曰命。有書有圖。化彰禮樂。教光典謨。五經夤序。七緯重敷。

　　保氏述藝。樂正奠師。良玉緣琢。務德由諮。雅沿俗化。風移運遲。道不雲遠。否終則夷。

　　下武增輝。烝哉體聖。三極彝倫。九服騭政。文以止戈。學以流鏡。國崇上庠。人思下競。

　　昭昭儲后。悊秀克明。徽若稽古。體睿申情。往行內潔。前言外清。紆光隆業。讓齦膠庭。

　　敷奧折文。悅書敦史。六詩開滯。三易機理。光耀程輝。華翻麗起。尊聖明賢。釋茲敬禮。

　　儀形初盥。容祗薦陳。罍鬯清饗。俎實芳禮。登歌奏闋。有司告神。以介景福。慶無不臻。

　　祝史贊撤。斂圭軒燕。笙鏞列階。展聲宿縣。儛節金石。歌依越練。交袖折羽。流龠清殿。

　　儐儀接贄。相詔初筵。峨峨台弁。灼灼藩蟬。時英整笏。胄子端篇。大觀在上。於斯盛焉。

　　雲行雨施。品物甄流。敷榮散春。蘭芬曜秋。道洽雖均。蒙固難周。進垂智效。退慚山丘。（○文館詞林百六十。）

　　何思澄

　　〈思澄。字元靜。東海郯人。安為安成王記室。天監十五年。遷治書侍御史。出為秣陵令。還為通事舍人。出為黟縣令。中大通四年。除宣惠武陵王參軍。卒官。年五十四。文集十五卷。〉

【奉和湘東王教班婕妤詩】

　　寂寂長信晚。雀聲喧洞房。蜘蛛網高閣。駁蘚被長廊。虛殿簾帷靜。閑階花蕊香。悠悠）視日暮。還復守空床。（○玉台新詠六。《類聚》三十作班婕妤詩。文苑英華二百四作班婕妤怨。《樂府詩集》四十三作班婕妤。《詩紀》九十一。）

【擬古詩】

　　故交不可忘。猶蘭桂芳。新知雖有悅。不異茱萸香。妾有鳳雛曲。非為陌上桑。薦君君不御。抱瑟自悲涼（○玉台新詠六。《類聚》三十二。文苑英華二百五。《詩紀》九十一。）

【南苑逢美人詩】

　　洛浦疑回雪。巫山似旦雲。傾城今始見。傾國昔曾聞。媚眼隨羞合。丹唇逐笑分。風卷蒲萄帶。日照石榴裙。自有狂夫在。空持勞使君。（○玉台新詠六。《類聚》十八。《詩紀》九十一。）

　　王錫

　　〈錫。字公嘏。琅邪人。與張瓚為昭明師友。累遷吏部郎中。大通六年。年三十六。有集七卷。〉

【大言應令詩】

　　欲游五嶽。迫不得申。杖千里之木。鱠橫海之鱗。（○《類聚》十九。）

【細言應令詩】

　　冥冥藹藹。離朱不辨其實。步蝸角而三伏。經針孔而千日。（○《類聚》十九。）

　　劉遵

　　〈遵。字孝陵。孺弟。起家著作郎、太子舍人。累遷晉安王記室諮議參軍、帶邙縣令。中大通二年。王立為皇太子。仍除中庶子。大同元年卒。〉

【度關山】

　　隴樹寒色落。塞雲朝欲開。谷深鼙易響。路狹幰難回。當知結綬去。非是棄繻來。行人思顧返。道別且徘徊。願度關山鶴。勞歌立可哀。（○文苑英華百九十八作劉尊。《樂府詩集》二十七。《詩紀》八十八。）

【相逢狹路間】

　　春晚駕香車。交輪礙狹斜。所恐帷風入。疑傷步搖花。含羞隱年少。何因問妾家。青樓臨上路。相期竟路賒。（○《樂府詩集》三十四。《詩紀》八十八。）

【蒲坂行】

　　漢使出蒲坂。去去往交河。間諜敢虧對。驂馬脫鳴珂。乍作渡瀘怨。何辭上隴歌。（○《樂府詩集》四十。《詩紀》八十八。）

【和簡文帝賽漢高帝廟詩】

　　分蛇淪霸跡。提劍滅雄威。空餘清祀處。無復瑞雲飛。仙車照丹穴。霓裳影翠微。投玦要漢女。吹管召湘妃。幸逢懷精日。豫奉沐休歸。（○《類聚》七十九。《詩紀》八十八。）

【繁華應令詩】

　　可憐周小童。微笑摘蘭叢。鮮膚勝粉白。臉若桃紅。挾彈雕陵下。垂鉤蓮葉東。腕動飄香麝。衣輕任好風。幸承拂枕選。得奉畫堂中。金屏障翠帔。藍帊復薰籠。本知傷輕薄。含詞羞自通。剪袖雖重。殘桃愛未終。蛾眉詎須嫉。新妝迎入宮。（○玉台新詠八。《詩紀》八十八。又《類聚》三十三作繁華詩。引叢、紅、東、風、中、通、終、宮八韻。）

【從頓還城應令詩】

　　漢水深難渡。深潭見底清。錦笮系鳧舸。珠竿懸翠旍。鳴笳芳樹曲。流唱採蓮聲。神遊不停駕。日暮返連營。寧顧空房晨。階下綠苔生。（○玉台新詠八。《詩紀》八十八。）

【應令詠舞詩】

　　倡女多艷色。入選盡華年。舉腕嫌衫重。回腰覺態妍。情繞陽春吹。影逐相思弦。履度開裙襵。鬟轉匝花鈿。所愁餘曲罷。為欲在君前。（○《類聚》四十三。《初學記》十五。文苑英華二百十三作舞應令。萬花谷后三十二作劉遵詩。《詩紀》八十八。）

【七夕穿針詩】

　　歲月如有意。情來不自禁。向光抽一縷。舉袖弄雙針。（《類聚》四。《初學記》四。古今歲時雜詠二十五。歲時廣記二十六作七夕詩。《詩紀》八十八。）

【四時行生回詩】〖七言○見歲時雜詠。題上疑有脫誤。〗

　　三月三日咄泉水。七月七日芍陂塘。鳳靨蛾眉妝玉面。朱簾綉戶映新妝。（○古今歲時雜詠二十五。《詩紀》八十八。）

　　徐勉

　　〈勉。字修仁。東海郯人。仕齊歷太學博士、尚書殿中郎、領軍長史。梁受禪。拜中書侍郎。累遷侍中、吏部尚書。加中書令。移授特進。右光祿大夫。大同元年卒。年七十。有前集三十五卷、後集十六卷。〉

【采菱曲】

　　相攜及嘉月。采菱渡北渚。微風吹棹歌。日暮相容與。采采不能歸。望望方延佇。儻逢遺佩人。預心心相許。（○光府詩集五十一。《詩紀》八十九。）

【迎客曲】

　　絲管列。舞席陳。含聲未奏待嘉賓。羅絲管。舒舞席。斂袖嘿唇迎上客。（○《樂府詩集》七十七。《詩紀》八十九。）

【送客曲】

　　袖繽紛。聲委咽。餘曲未終高駕別。爵無算。景已流。空紆長袖客不留。（○《樂府詩集》七十七。《詩紀》八十九。）

【和元帝詩】〖去丹陽。尹荊州。〗

　　敬愛良是賢。謙恭寔所務。尊賢遺道德。重學嚴師傅。六藝誠為敏，三雍稱有裕。復被唯仁義。吐納必珪璋。壯思如泉涌。逸藻似雲翔。夙有匡時調。早懷經世方。留心在庶績。厲精思治綱。（○《類聚》五十。《詩紀》八十九。）

【昧旦出新亭渚詩】

　　驅車凌早術。山華映初日。攬轡且徘徊。復值清江謐。杳靄楓樹林。參差黃鳥匹。氣物宛如斯。重以心期逸。春堤一游衍。終朝意殊悉。（○謝宣城詩集四。《詩紀》八十九。）

【詠司農府春幡詩】

　　播谷重前經。人天稱往錄。青珪禯東甸。高旗表治粟。逶遲乘旦風。蔥翠揚朝旭。平秩庭春司。和氣承玉燭。豈伊盈八政。兼茲辯榮辱。十千既萬取。利民誰不足。（○古今歲時雜詠三。《詩紀》八十九。）

【詠琵琶詩】

　　雖為遠道怨。翻成今日歡。含花已灼灼。類月復團團。（○《初學記》十六。《詩紀》八十九。）

【夏詩】

　　夏景厭房櫳。促席玩花叢。荷陰斜合翠。蓮影對分紅。此時避炎熱。清樽獨未空。（○《初學記》三作梁徐晚夏詩。文苑英華百五十七徐昢夏日。《詩紀》八十九。）

　　陶弘景

　　〈弘景。字通明。丹陽秣陵人。宋末為諸王侍讀。入齊為奉朝請。永明十年解職。止於勾曲。自號華陽隱居。梁武即位。屢征不出。大同二年卒。年八十五。有三禮目錄注一卷、《論語》集注十捲、真誥十捲、本草十捲、本草經集注七卷、太清草木集要二卷、補闕肘後方百十九卷、練化雜術一卷、太清諸丹集要四卷、合丹節度四卷、服餌方三卷、集三十捲、內集十五卷。〉

【告游篇】

　　性靈昔既肇。緣業久相因。即化非冥滅。在理澹悲欣。冠劍空衣影。鑣轡乃仙身。去此昭軒侶。結彼瀛台賓。儻能踵留轍。為子道玄津。（○陶隱居集。茅山志十。《詩紀》八十九。）

【胡笳曲】

　　自戾飛天歷。與奪徒紛紜。百年三五代。終是甲辰君。（○陶隱居集。

　　文苑英華二百十一。《樂府詩集》五十九。《詩紀》八十九。）

【寒夜怨】

　　夜雲生。夜鴻驚。凄切嘹唳傷夜情。空山霜滿高煙平。鉛華沉照帳孤明。寒月微。寒風緊。愁心絕。愁淚盡。情人不勝怨。思來誰能忍。（○陶隱居集作寒夜愁。《樂府詩集》七十六。廣《文選》十三。《詩紀》八十九。）

【詔問山中何所有賦詩以答】〖答齊高帝詔。〗

　　山中何所有。嶺上多白雲。只可自怡悅。不堪持寄君。（○陶隱居集。茅山志二十八引金薤記作答詔問。《太平廣記》三百二引談藪。《詩紀》八十九。）

【題所居壁】

　　〖南史曰：弘景妙解術數。逆知梁祚覆沒。預製詩秘在篋里。化後門人方稍出之。大同末。士人競談玄理。不習武事。后侯景篡。果居昭陽殿。〗

　　夷甫任散誕。平叔坐談空。不言昭陽殿。化作單于宮。（○陶隱居集。南史本傳。隋書五行志。《御覽》五百五引樑書。《太平廣記》十五。《詩紀》八十九。）

　　和約法師臨友人詩（《詩紀》雲。歷代吟譜雲。慧約字德素。有哭范荀詩云雲。乃以此作慧約作。或別有考也。）

　　我有數行淚。不落十餘年。今日為君盡。並灑秋風前。（○文苑英華三百二。《詩紀》八十九。）

　　王規

　　〈規。字威明。琅邪人。武帝時。累遷中庶子。領東兵校尉。大同二年卒。年四十五。〉

【大言應令詩】

　　俯身望日入。下視見星羅。噓八風而為氣。吹四海而揚波。（○《類聚》十九。）

【細言應令詩】

　　針鋒於焉止息。發杪可以翱翔。蚊眉深而易阻。蟻目曠而難航。（○《類聚》十九。）

　　蕭子顯

　　〈子顯。字景暢。南蘭陵人。父嶷。齊豫王。七歲對寧都縣侯。梁天監初為邵陵王友。除黃門郎、兼侍中、國子祭酒。遷吏部尚書。大同三年。出為吳興太守。旋卒。年四十九。有《後漢書》百卷、《齊書》六十捲、普通北伐記五卷、貴儉傳三十捲、集二十捲。〉

【日出東南隅行】

　　大明上迢迢。陽城射凌霄。光照窗中婦。絕世同阿嬌。明鏡盤龍刻。簪羽鳳凰雕。逶迤梁家髻。冉弱楚宮腰。輕紈雜重錦。薄縠間飛綃。三六前年暮。四五今年朝。蠶園拾芳繭。桑陌采柔條。出入東城裡。上下洛西橋。忽逢車馬客。飛蓋動襜軺。單衣鼠毛織。寶劍羊頭銷。丈夫疲應對。御者輟銜鑣。柱間徒脈脈。垣上幾翹翹。女本西家宿。君自上宮要。漢馬三萬疋。夫婿仁嫖姚。鞶囊虎頭綬。左珥鳧盧貂。橫吹龍鍾管。奏鼓象牙簫。十五張內侍。十作賈登朝。皆笑顏郎老。盡訝董公超。（○玉台新詠八。文苑英華百九十三作蕭子榮。《樂府詩集》二十八。文苑英華辯證六。《詩紀》八十五。又《類聚》四十一引霄、嬌、腰、條、軺、銷、鑣、要、姚、朝十韻。《詩紀》八十五。）

【代美女篇】

　　邯鄲蹔輟舞。巴姬請罷弦。佳人淇洧出。艷趙復傾燕。繁穠為李。照水亦成蓮。朝酤成都酒。暝數河間錢。餘光幸未惜。蘭膏空自煎。（○玉台新詠八作代樂府美女篇。《類聚》十八、文苑英華百九十三、《樂府詩集》六十三俱作美女篇。《詩紀》八十五。）

【南征曲】

　　棹歌來揚女。操舟驚越人。圖蛟怯水伯。照鷁竦江神。（○樂府詩庥七十四。《詩紀》八十五。）

【桃花曲】

　　但使桃花艷。得間美人簪。何須論后實。怨結子瑕心。（○《樂府詩集》七十七作梁簡文帝。《詩紀》八十五。）

【樹中草】

　　幸有青袍色。聊因翠幄雕。雖間珊瑚蒂。非是合歡條。（○《樂府詩集》七十七作梁簡文帝。《詩紀》八十五。）

【燕歌行】

　　風光遲舞出青苹。蘭條翠鳥鳴發春。洛陽梨花落如雪。河邊細草細如茵。桐生井底葉交枝。今看無端雙燕離。五重飛樓入河漢。九華閣道暗清池。遙看白馬津上吏。傳道黃龍征戍兒。明月金光徒照妾。浮雲玉葉

　　君不知。思君昔去柳依依。至今八月避暑歸。明珠蠶繭勉登機。鬱金香花特香衣。洛陽城頭雞欲曙。丞相府中烏未飛。夜夢征人縫狐貉。私憐織婦裁錦緋。吳刀鄭綿絡。寒閨夜被薄。芳年海上水中鳧。日暮寒夜空城雀。（○玉台新詠九。文苑英華百九十六。《樂府詩集》三十二。《詩紀》八十五。又合璧事類別集三引兒一韻。）

【從軍行】〖《詩紀》雲。英華作蕭子雲者非。〗

　　左角明王侵漢邊。輕薄良家惡少年。縱橫向沮澤。凌厲取山田。黃塵不見景。飛蓬恆滿天。邀功封浞野。竊寵劫祁連。春風春月將進酒。妖姬舞女亂君前。（○《類聚》四十一。文苑英華百九十九。《樂府詩集》三十二。《詩紀》八十五。）

【烏棲曲應令三首】〖《詩紀》雲。前二首樂府作元帝。非也。元帝別有四首。〗

　　握中清酒馬腦鍾。裾邊雜佩琥珀龍。欲持寄君心不惜。共指三星今何夕。（○玉台新詠九。《樂府詩集》四十八。《詩紀》八十五。）

　　濃黛輕紅點花色。還欲令人不相識。金壺夜水詎能多。莫持賒用比懸河。（○玉台新詠九。《類聚》四十二。《樂府詩集》四十八。《詩紀》八十五。）

　　芳樹歸飛聚儔匹。猶有殘光半山日。莫憚褰裳不相求。漢皋游女習飛流。（○《類聚》四十二。《樂府詩集》四十八。《詩紀》八十五。）

【奉和昭明太子鐘山講解詩】

　　嵩岳基舊宇。盤嶺跨南京。睿心重禪室。游駕陟層城。金略徐既動。龍驂躍且鳴。塗方後塵合。地迥前笳清。邐迤因台榭。參差憩羽旌。高隨閬風極。勢與元天並。氣歇連松遠。雲升秋野平。徘徊臨井邑。表裡見淮瀛。祈果尊常住。渴慧在無生。暫留石山軌。欲知芳杜情。鞠躬荷嘉慶。瞻道聞頌聲。（○廣弘明集三十。《詩紀》八十五。）

【侍宴餞陸倕應令】〖《詩紀》雲。苑詩類選作劉孝威者非。〗

　　儲皇餞離送。廣命傳羽觴。侍游追曲水。開宴等清漳。新泉已激浪。初卉始含芳。雨罷葉增綠。日斜樹影長。（○《類聚》二十九。文苑英華百七十九。《詩紀》八十五。）

【春閨思詩】

　　金羈遊俠子。綺機離思妾。春度人不歸。望花盡成葉。（○玉台新詠十。《詩紀》八十五。）

【詠苑中遊人詩】

　　二月春心動。游望桃花初。回身隱日扇。卻步斂風裾。（○玉台新詠十。《詩紀》八十五。）

【春別詩四首】〖《詩紀》雲。簡文、元帝同和。〗

　　翻鶯度燕雙比翼。楊柳千條共一色。但看陌上攜手歸。誰能對此空相《類聚》同。憶。（○玉台新詠九。《類聚》三十二。《詩紀》八十五。）

　　幽宮積草自芳菲。黃鳥芳樹情相依。爭風競日常聞響。重花疊葉不通飛。當知此時動妾思。慚使羅袂拂君衣。（○同上）

　　江東大道日華春。垂楊掛柳掃清塵。淇水昨送淚沾巾。紅妝宿昔已應新。（○玉台新詠九。升庵詩話。《詩紀》八十五。）

　　銜悲攬涕別心知。桃花李花任風吹。本知人心不似樹。何意人別似花離。（○玉台新詠九。《類聚》三十二。）

　　謝微

　　〈微。樑書作征。字玄度。陳郡陽夏人。初為安成王法曹。累遷中書鴻臚卿舍人。六年。出為豫章王長史、南蘭陵太守。大同二年卒。年三十七。王籍集其文為二十捲。〉

【濟黃河應教詩】

　　積陰晦平陸。凄風結暮序。朝辭金谷戍。夕逗黃河渚。赤兔徒聯翩。青鳧詎容與。淚甚聲難發。悲多袖未舉。虛薄謬君恩。方嗟別宛許。（○《樂府詩集》七十四作濟黃河。《詩紀》九十一。）

　　蕭瑱

　　〈瑱。字文容。南蘭陵人。武帝時仕為庶子。〉

【春日貽劉孝綽詩】

　　澗水初流碧。山櫻早發紅。新禽爭弄響。落蕊亂從風。拂筵多軟干。映戶悉花叢。誰雲相去遠。垂柳對高桐。（○《類聚》三。文苑英華百五十七作蕭子顯。又注云。此詩后五句一本誤作簡文帝。《詩紀》八十五。）

梁詩卷十六

　　劉孝綽

　　〈孝綽。字老綽。本名冉。彭城安上里人。齊劉繪子。天監初為著作佐郎。遷太子舍人、尚書水部郎。出為平南安成王記室。補太子洗馬。遷尚書金部郎。出為上虞令。遷除秘書丞。累遷司徒右長史、太府卿、太子仆、廷尉卿。復為太子仆。除安西湘東王諮議參軍。遷尚書吏部郎。除秘書監。大同五年卒。年五十九。世重其文。流聞絕域。有集十四卷。〉

【樂府】

【釣竿篇】〖以下五言。〗

　　釣舟畫彩鷁。漁子服冰紈。金轄茱萸網。銀鉤翡翠竿。斂橈隨水脈。急槳渡江湍。湍長自不辭。前浦有佳期。船交橈影合。浦深魚出遲。荷根時觸餌。菱芒乍罥絲。蓮渡江南手。衣渝京兆眉。垂竿自有樂。誰能為太師。（○文苑英華二百十。《樂府詩集》十八。《詩紀》八十七。又《類聚》四十一作劉孝威釣竿篇。引紈、竿、湍、辭、期、遲六韻。）

【夜聽妓賦得烏夜啼】

　　鵾弦且輟弄。鶴操暫停徽。別有啼烏曲。東西相背飛。倡人怨獨守。盪子游未歸。若逢生離唱。長夜泣羅衣。（○玉台新詠八。《類聚》四十二作賦得烏夜啼詩。文苑英華二百六、《樂府詩集》四十七並作烏夜啼。《詩紀》八十七。）

【銅雀妓】

　　雀台三五日。弦吹似佳期。況復西陵晚。松風吹穗帷。危弦斷復續。妾心傷此時。誰言留客袂。還掩望陵悲。（○《類聚》三十四作銅雀台妓。文苑英華二百四。《樂府詩集》三十一。《詩紀》八十七。）

【班婕妤怨】

　　應門寂已閉。非復后庭時。況在青春日。萋萋綠草滋。妾身似秋扇。君恩絕履綦。詎憶憶游輕輦。從今賤妾辭。（○文苑英華二百四。《樂府詩集》四十三。《詩紀》八十七。）

【三婦艷】

　　大婦縫羅裙。中婦料綉文。唯餘最小婦。窈窕舞昭君。丈人慎勿去。聽我駐浮雲。（○《樂府詩集》二十五。《詩紀》八十七。）

【棹歌行】

　　日暮楚江上。江深風復生。所思竟何在。相望徒盈盈。舟子行催棹。無所喝流聲。（○《樂府詩集》四十。《詩紀》八十七。）

【詩】

【詠風詩】〖四言〗

　　裊裊秋聲。習習春吹。鳴茲玉樹。渙此銅池。羅幃自舉。襟袖乃披。慚非楚侍。濫賦雄雌。（○《類聚》一。文苑英華百五十六。萬花谷二。《詩紀》八十七。）

【侍宴詩】〖《詩紀》雲。外編任昉者非。○以下五言。〗

　　清宴延多士。鴻漸濫微薄。臨炎出蕙樓。望辰躋菌閣。上征切雲漢。俛眺周京洛。城寺郁參差。街衢紛漠漠。禁林寒氣晚。方秋未搖落。皇心重發志。賦詩追並作。自昔承天寵。于茲被人爵。選言非綺綃。何以儷金雘。（○《類聚》三十九。文苑英華百六十九。《詩紀》八十七。）

【又】

　　茲堂乃峭嶠。伏檻臨曲池。樹中望流水。竹里見攢枝。欄高景難蔽。岫隱雲易垂。邂逅逢休幸。朱蹕曳青規。丘山不可答。葵藿空自知。（○《類聚》三十九。文苑英華百六十九。《詩紀》八十七。）

【三日侍華光殿曲水宴詩】

　　薰祓三陽暮。濯禊元巳初。皇心眷樂飲。帳殿臨春渠。豫游高夏諺。凱樂盛周居。復以焚林日。丰茸花樹舒。羽觴環階轉。清瀾傍席疏。妍歌已嘹亮。妙舞復紆餘。九成變絲竹。百戲起龍魚。（○《類聚》四。《初學記》四。古今歲時雜詠十六。文苑英華百七十二。《詩紀》八十七。）

【三日侍安成王曲水宴詩】

　　匯澤良孔殷。分區屏中縣。躡跨兼流采。襟喉邇封甸。吾王

　　奄豐畢。析珪承羽傳。不資魯俗移。何待齊風變。東山富游士。北土無遺彥。一言白璧輕。片善黃金賤。餘辰屬上巳。清祓追前諺。持此陽瀨游。復展城隅宴。芳洲亘千里。遠近風光扇。方歡厚德重。誰言簿游倦。（○《類聚》四。《初學記》四。古今歲時雜詠十六。《詩紀》八十七。）

【春日從駕新亭應制詩】

　　旭日輿輪動。言追河曲游。紆餘出紫陌。迤邐度青樓。前驅掩蘭徑。后乘歷芳洲。春色江中滿。日華嚴上留。江風傳葆吹。嚴華映采斿。臨渦起睿作。駟馬暫停輈。侍從榮前阮。雍容慚昔劉。空然等彈翰。非徒嗟未遒。（○文苑英華百七十八。《詩紀》八十七。）

【侍宴集賢堂應令詩】

　　北閣時既啟。西園又已辟。宮屬引鴻鷺。朝行命金碧。伊臣獨何取。隆恩徒自昔。布武登玉墀。委坐陪瑤席。綢繆參宴笑。淹留奉觴醳。壺人告漏晚。煙霞起將夕。反景入池林。餘光映泉石。（○《類聚》三十九。文苑英華百七十九。《詩紀》八十七。）

【東林寺詩】

　　月殿耀朱幡。風輪和寶鐸。朝猿響夢棟。夜水聲帷箔。（○《廬山記》四。）

【詩】

　　行衣侵曉露。征舠犯夜湍。無因停合浦。見此去珠還。（○韻補二。）

【侍宴餞庾于陵應詔詩】

　　皇心眷將遠。帳餞靈芝側。是日青春獻。林塘多秀色。芳卉疑綸組。嘉樹似雕飾。遊絲綴鶯領。光風送綺翼。下輦朝既盈。留宴景將昃。高辯競談端。奇文爭筆力。伊臣獨無伎。何用奉吹息。（○《類聚》二十九。文苑英華百六十九。《詩紀》八十七。）

【侍宴餞張惠紹應詔詩】

　　滄池誠自廣。蓬山一何峻。麗景花上鮮。油雲葉里潤。風度餘芳滿。鳥集新條振。餞言班俊造。光私獎輶吝。徒然謬反隅。何以窺重仞。（○《類聚》二十九。文苑英華百六十九。《詩紀》八十七。）

【餞張惠紹應令詩】

　　鮮雲積上月。凍雨晦初陽。迴風飄淑氣。落景煥新光。竹萌始防露。桂挺已含芳。瑤階變杜若。玉沼發攢蔣。聖襟惜歧路。曲宴辟蘭堂。（○《類聚》二十九作應令詩。文苑英華百七十九作餞張惠詔應令。《詩紀》八十七。）

【侍宴離亭應令詩】

　　轘轅東北望。江漢西南永。羽旗映日移。鐃吹臨風警。令王愍追送。纚舟宴俄頃。掩袂眺征雲。銜杯惜餘景。首燕徒有心。局步何由騁。（○《類聚》二十九作侍離宴詩。文苑英華百七十九。《詩紀》八十七。）

【奉和昭明太子鐘山解講詩】

　　御鶴翔伊水。策馬出王田。我后游祗鷲。比事實光前。翠蓋承朝景。朱旗曳曉煙。樓帳縈嚴谷。緹組曜林阡。況在登臨地。復及秋風年。喬柯變夏葉。幽澗潔涼泉。停鑾對寶座。辯論悅人天。淹塵資海滴。昭暗仰燈然。法朋一已散。笳劍儼將旋。邂逅逢優渥。托乘侶才賢。擒辭雖並命。遺恨獨終篇。（○廣弘明集三十。《詩紀》八十七。）

【和湘東王理訟詩】

　　馮翊亂京兆。廣漢欲兼治。豈若兼邦牧。朱輪褰素帷。淮海封畿地。雜俗良在茲。禁奸擿銖兩。馭點震豺狸。（○《類聚》五十。《詩紀》八十七。）

【陪徐僕射晚宴詩】

　　夫君追宴喜。十日遞來過。築室華池上。開軒臨芰荷。方塘交密筱。對霤接繁柯。景移林改色。風去水餘波。洛城雖半掩。愛客待驪歌。（○《類聚》三十九作陪徐僕射晚宴于兒宅。《初學記》十四。文苑英華二百十四作同集晉安兒宅。《詩紀》八十七。）

【上虞鄉亭觀濤津渚學潘安仁河陽縣詩】

　　昔余筮賓始。衣冠仕洛陽。無貲徒有任。一命忝為郎。再踐神仙側。三入崇賢旁。東朝禮髦俊。虛薄廁才良。游談侍名理。搦管創文章。引籍陪下膳。橫經參上癢。誰謂服事淺。契闊變炎涼。一朝謬為吏。結綬去承光。烹鮮徒可習。治民終未長。化雞仰季智。馴雉推仲康。此城鄰夏穴。橚矗茂筠篁。孝碑黃絹語。神濤白鷺翔。遨遊佳可望。釋事上川梁。秋江凍雨絕。反景照移塘。纖羅殊未動。駭水忽如湯。乍出連山合。時如高蓋張。漂沙黃沫聚。礐石素波揚。

　　榜人不敢唱。舟子詎能航。離家復臨水。眷然思故鄉。中來不可絕。奕奕苦人腸。溯洄若無阻。謝病反清漳。（○文苑英華百六十二。《詩紀》八十七。又《說文》系傳言部引塘一韻。○文苑英華辨證雲。化雞仰季智。馴雉推仲康。季智。仇覽字。仲康。魯恭字也。化雞。一作化鶉。仇覽傳化我鳴梟哺所生。《說文》系傳雲。陸雲與兄《書》曰：曹公所為屋折其謻塘不可壞。直斫之而已。又劉孝綽上虞鄉亭觀濤《詩》曰云云。孝綽所言即別館也。）

【太子洑】〖《類聚》脫洑字。〗落日望水詩】〖《詩紀》雲。見何水部集。〗

　　川平落日迥。落照滿川漲。復此淪波地。派別引沮漳。耿耿流長脈。熠熠動微光。寒烏逐查漾。飢鵜拂浪翔。臨泛自多美。況乃還故鄉。榜人夜理楫。棹女暗成妝。欲侍春江曙。爭塗向洛陽。（○何水部集二作落日望水。《初學記》六。文苑英華百六十三。又《詩紀》八十七。《類聚》八引漲、漳、光、鄉、妝、陽六韻。）

【登陽雲樓詩】

　　吾登陽台上。非夢高唐客。回首望長安。千里懷三益。顧惟慚入楚。降私等申白。西沮水潦收。昭丘霜露積。龍門不可見。空慕凌寒柏。（○《類聚》六十三。《初學記》二十四。文苑英華三百十一。《詩紀》八十七。）

【夕逗繁昌浦詩】

　　日入江風靜。安波似未流。岸回知舳轉。解纜覺船浮。暮煙生遠渚。夕鳥赴前洲。隔山聞戍鼓。傍浦喧棹謳。疑是辰陽宿。於此逗孤舟。（○文苑英華百六十四。《詩紀》八十七。又《類聚》二十七引流、洲二韻。）

【櫟口守風詩】〖《詩紀》雲。見何水部集。〗

　　春心已應豫。歸路復當歡。如何此日風。霾曀駭波瀾。倏見搖心慘。俄瞻鄉路難。賴有同舟客。移宴息層巒。華茵藉初卉。芳樽散緒寒。謔浪雖雲善。江流苦未安。保由入故園。詎即紉新蘭。寄謝浮丘子。暫欲暇飛鸞。（○何水部集二。《詩紀》八十七。）

【還渡浙江詩】

　　季秋弦望后。輕寒朝夕殊。商人泣紈扇。客子夢羅襦。憂來自難遣。況復阻川隅。日暮愁陰合。繞樹噪寒烏。蒙漠江煙上。蒼茫沙嶼蕪。解纜辭東越。接軸騖西徂。懸帆似馳驥。飛棹若驚鳧。言歸遊俠窟。方從冠蓋衢。（○《類聚》二十七。文苑英華百六十二作渡浙江。《詩紀》八十七。）

【江津寄劉之遴詩】

　　與子如黃鵠。將別復徘徊。經過一柱觀。出入三休台。共擒雲氣藻。同舉霞紋杯。佳人每曉游。禁門恆晚開。欲寄一言別。高駕何由來。（○《類聚》二十九。文苑英華二百四十七。《詩紀》八十七。）

　　發建興渚示到陸二黃門詩

　　扁舟去平樂。還顧極川梁。猶聞棗下吹。尚識杏間堂。洛橋分曲渚。官寺隱回塘。客行裁跬步。即事已多傷。況復千餘里。悲心未遽央。（○《類聚》二十九。文苑英華二百八十六。《詩紀》八十七。）

【酬陸長史倕詩】

　　王粲始一別。猶且嘆風雲。況余屢之遠。與子亟離群。如何持此念。復為今日分。分悲宛如昨。弦望殊揮霍。行舟雖不見。行程猶可度。度君路應遠。期寄新詩返。相望且相思。勞朝復勞晚。薄暮閽人進。果得承芳信。殷勤覽妙書。留連披雅韻。冽洲財賦總。慈山行旅鎮。已切臨睨情。遽動思歸引。歸歟不可即。前途方未極。覽諷欲諼誚。研尋還慨息。來喻勖雕金。比質非所任。虛薄無時用。徘徊守故林。屏居青門外。結宇霸城陰。竹庭已南映。池牖復東臨。喬柯貫檐上。垂條拂戶陰。條開風暫入。葉合影還沈。帷屏溽早露。階霤擾昏禽。衡門謝車馬。賓席簡衣簪。雖愧陽陵曲。寧無流水琴。蕭條聊屬和。寂寞少知音。平生竟何托。懷抱共君深。一朝四美廢。方見百憂侵。曰余濫官守。因之溯廬久。水接淺原陰。山帶荊門右。從容少職事。疲病疏僚友。命駕獨尋幽。淹留宿廬阜。廬阜擅高名。岧岧凌太清。舒雲類紫府。標霞同赤城。北上輪難進。東封馬易驚。未若茲山險。車騎息逢迎。山橫路似絕。徑側樹如傾。蒙籠乍一啟。磥硊無暫平。倚嚴忽回望。援蘿遂上征。乍觀秦帝石。復憩周王城。交峰隱玉霤。對澗距金楹。風傳鳳台琯。雲渡洛賓笙。紫書時不至。丹爐且未成。無因追羽翮。及爾宴蓬瀛。蓬瀛不可托。悵然反城郭。時過馬鳴院。偶憩鹿園閣。既異人世勞。聊比化城樂。影塔圖花樹。經台總香葯。月殿曜朱幡。風輪和寶鐸。園桓即重嶺。階基仍巨壑。朝猿響甍棟。夜水聲帷薄。餘景騖登臨。方宵盡談謔。談謔有名僧。慧義似傳燈。遠師教逾闡。生公道復弘。小乘非汲引。法善招報能。積迷頓已悟。為歡得未曾。為歡誠已往。坐卧猶懷想。況復心所積。茲地多諧賞。惜哉無輕軸。更泛輪湖上。可思不可見。離念空盈盪。賈生傅南國。平子相東阿。優遊匡贊罷。縱橫辭賦多。方才幸同貫。無令絕詠歌。幽谷雖雲阻。煩君計吏過。（○文苑英華二百四十。《詩紀》八十七。）

【答何記室詩】〖《詩紀》雲。附見何集。〗

　　遊子倦飄蓬。瞻途杳未窮。晨征凌迸水。暮宿犯頹風。出洲分去燕。向浦逐歸鴻。蘭芽隱陳葉。荻苗抽故叢。忽億園間柳。猶傷江際楓。吾生棄武騎。高視獨辭雄。既殫孝王產。兼傾卓氏僮。罷籍睢陽囿。陪謁建章宮。紛余似鑿枘。方圓殊未工。黑貂久自弊。黃金屢已空。去辭追楚穆。還耕偶漢馮。巧拙良為異。出處嗟莫同。若厭蘭台右。見訪灞陵東。（○何水部集二作仰答何記室。文苑英華二百四十作答何記室遜。《詩紀》八十七。）

【答張左西詩】

　　相思如三月。相望非兩宮。持此連枝樹。暫非背飛鴻。若人惠思我。擒藻蔚雕蟲。仙掌方晞露。靈烏正轉風。方假排虛翮。相與北山叢。（○《類聚》三十一。文苑英華二百四十。《詩紀》八十七。）

【歸沐呈任中丞昉詩】〖《詩紀》雲。南史雲。孝綽。天監初為著作郎。為歸沐詩以贈任昉。即此詩也。昉有答詩。〗

　　步出金華省。還望承明廬。壯哉宛洛地。佳麗實皇居。虹霓拖飛閣。蘭芷復清渠。圓淵倒荷芰。方鏡寫簪裾。白雲夏峰盡。青槐秋葉疏。自我從人爵。蟾兔屢盈虛。殺青徒已汗。司舉未雲書。文昌愧通籍。

　　臨邛幸第如。夫君多敬愛。蟠木濫吹噓。時時釋簿領。騶駕入吾廬。自唾誠砆。無以儷璠玙。但願長閑暇。酌醴薦焚魚。（○文苑英華二百四十七作歸沐呈任中丞。注云。時為著作郎。《詩紀》八十七。又《類聚》三十一作贈任中丞。引廬、居、渠、疏、魚五韻。）

【憶虞弟詩】

　　下邑非上郡。徒然想二馮。余慚野王德。爾勖聖鄉風。望望餘塗盡。凄凄良宴終。朝蔬一不共。夜被何由同。（○《類聚》二十一。《詩紀》八十七。）

【淇上人戲盪子婦示行事詩】

　　桑中始奕奕。淇上未湯湯。美人要雜佩。上客誘明璫。日暗人聲靜。微步出蘭房。露葵不待勸。鳴琴無暇張。翠釵掛已落。羅衣拂更香。如何嫁盪子。春夜守空床。不見青絲騎。徒勞紅粉妝。（○玉台新詠八。《類聚》十八作淇上戲盪子婦。《詩紀》八十七。）

【愛姬贈主人詩】

　　卧久疑妝脫。鏡中私自看。薄黛銷將盡。凝朱半有殘。垂釵繞落鬢。微汗染輕紈。同羞不相難。對笑更成歡。妾心君自解。掛玉且留冠。（○《類聚》十八。《詩紀》八十七。）

【為人贈美人詩】

　　巫山薦枕日。洛浦獻珠時。一遇便如此。寧關先有期。幸非使君問。莫作羅敷辭。夜長眠復坐。誰知暗斂眉。欲寄同花燭。為照遙相思。（○《類聚》十八。《詩紀》八十七。）

【遙見鄰舟主人投一物眾姬爭之有客請余為詠】



　　河流既浼浼。河鳥復關關。落花浮浦出。飛雉度洲還。此日倡家女。競嬌桃李顏。良人惜美珥。欲以代芳菅。新縑疑故素。盛趙蔑衰班。曳綃爭掩縠。搖佩奮鳴環。客心空振蕩。喬枝不可攀。（○玉台新詠八。《類聚》十八作見鄰舟人投一物眾姬爭之詩。《詩紀》八十七。）

【古意送沈宏詩】

　　燕趙多佳麗。白日照紅妝。盪子十年別。羅衣雙帶長。春樓怨難守。玉階空自傷。復此歸飛燕。銜泥繞曲房。差池入綺幕。上下傍雕梁。故居猶可念。故人安可忘。相思昏望絕。宿昔夢容光。魂交忽在御。轉側定他鄉。徒然顧枕席。誰與同衣裳。空使蘭膏夜。炯炯對繁霜。（○文苑英華二百五。《詩紀》八十七。又《類聚》三十二引妝、長、傷、房、梁、忘、裳、霜八韻。）

【報王永興觀田詩】

　　重門寂已暮。寂牘罷囂塵。輕涼生筍席。微風起扇輪。浮瓜聊可貴。溢酒亦成珍。復有寒泉井。兼以瑩心神。眷彼忘言客。閑居伊洛濱。顧已慚困地。徒知薑桂辛。但願崇明德。無謂德無鄰。（○《類聚》六十五。《詩紀》八十七。）

【詠有人乞牛舌乳不付因餉檳榔詩】

　　陳乳何能貴。爛舌不成珍。空持渝皓齒。非但汗丹唇。別有無枝實。曾要湛上人。羞比朱櫻熟。詎易紫梨津。莫言蒂中久。當看心裡新。微芳雖不足。含咀願相親。（○《類聚》八十七。《詩紀》八十七。）

【夜不得眠詩】

　　夜長愁反覆。懷抱不能裁。披衣坐惆悵。當戶立徘徊。風音觸樹起。月色度雲來。夏葉依窗落。秋花當戶開。光陰已如此。復持憂自催。（○《類聚》三十五。《詩紀》八十七。）

【望月有所思詩】

　　秋月始纖纖。微光垂步檐。朣朧入床簟。仿佛鑒窗帘。簾螢隱光息。簾蟲映光織。玉羊東北上。金虎西南昃。長門隔清夜。高堂夢容色。如保當此時。懷情滿胸臆。（○《類聚》一。文苑英華百五十二。《詩紀》八十七。）

【校書秘書省對雪詠懷詩】

　　桂華殊皎皎。柳絮亦霏霏。詎比咸池曲。飄遙千里飛。恥均班女扇。羞儷曹人衣。浮光亂粉壁。積照朗彤闈。鶺鴒搖羽至。鵯鶋拂翅歸。相彼猶自得。嗟余獨有違。終朝守玉署。方夜勞石扉。未能奏緗綺。何由辨國圍。坐銷風露質。游聯珠璧暉。偶懷笨車是。良知高蓋非。既言謝端木。無為陳巧機。（○文苑英華辨證六。《詩紀》八十七。又《類聚》二、學初記二、文苑英華百五十四並作對雪詩。引霏、飛、衣闈四韻。）

【詠百舌詩】

　　山人惜春暮。旭旦坐花林。復值懷春鳥。枝間弄好音。遷喬聲迥出。赴谷響幽深。下聽長而短。時聞絕復尋。孤鳴若無對。百囀似群吟。昔聞屢歡昔。今聽忽悲今。聽聞非殊異。遲暮獨傷心。（○《類聚》九十二。文苑英華三百二十九作劉孝緯。《詩紀》八十七。）

【侍宴同】〖《詩紀》雲。同。疑作擬。〗劉公幹應令詩

　　副君西園宴。陳王謁帝歸。列位華池側。文雅縱橫飛。小臣輕蟬翼。黽勉謬相追。置酒陪朝日。淹留望夕霏。（○《初學記》十四。《詩紀》八十七。）

【賦詠百論舍罪福詩】

　　尋因途乃異。及舍趣猶並。苦極降歸樂。樂極苦還生。豈非輪轉愛。皆緣封著情。一知心相濁。樂染法流清。（○廣弘明集三十。《詩紀》八十七。）

【賦得照棋燭詩刻五分成】

　　南皮弦吹罷。終奕且留賓。日下房櫳暗。華燭命佳人。側光全照局。回花半隱身。不辭纖手倦。羞令夜向晨。（○玉台新詠八。《初學記》二十五作賦照棋燭詩。《詩紀》八十七。）

【同武陵王看妓詩】

　　燕姬奏妙舞。鄭女發清歌。回羞出曼臉。送態表嚬蛾。寧殊遇行雨。詎減見凌波。想君愁日落。慶羡魯陽戈。（○玉台新詠七作武陵王紀同蕭長史看妓。《初學記》十五。文苑英華二百十三作武陵王殿下看妓。萬花谷后三十二作劉孝綽詩。《詩紀》八十七。）

【賦得遺所思詩】

　　遺簪凋玳瑁。贈綺織鴛鴦。未若華滋樹。交枝盪子房。別前秋已落。別後春更芳。所思不可寄。唯憐盈袖香。（○玉台新詠八。《詩紀》八十七。）

【林下映月詩】

　　明明三五月。垂影當高樹。攢柯半玉蟾。裛葉彰金兔。茲林有夜坐。嘯歌無與晤。側光聊可書。含毫且成賦。（《類聚》一。文苑英華百五十二作林下月影。注云。集本、《類聚》並作映月。《詩紀》八十七。又《初學記》一作林下月影。引樹、免二韻。）

【詠素蝶詩】

　　隨蜂繞綠蕙。避雀隱青微。映日忽爭起。因風乍共歸。出沒花中見。參差葉際飛。芳華幸勿謝。嘉謝欲相依。（○《初學記》三十。《詩紀》八十七。○逯按。明陳大科刻本無此詩。今從安國本。）

【于座應令詠梨花詩】

　　玉壘稱津潤。金谷詠芳菲。詎匹龍樓下。素蕊映華扉。雜雨疑霰落。因風似蝶飛。豈不憐飄墜。願入九重闈。（○《類聚》八十六作詠梨花應令。《初學記》二十八。《詩紀》八十七。）

【秋雨卧疾詩】

　　賈君徭役少。潘生民務稀。及此同多暇。高卧掩重闈。寂寂桑榆晚。滂沱曀不晞。電隙時光帳。風簾乍扣扉。（文苑雲。集作如飛。○《類聚》二。文苑英華百五十三。《詩紀》八十七。）

【奉和湘東王應令詩二首】

【春宵】

　　春宵猶自長。春心非一傷。月帶圓樓影。風飄花樹香。誰能對雙燕。暝暝守空床。（○《類聚》三十二。《詩紀》八十七。）

【冬曉】

　　冬曉風正寒。偏念客衣單。臨妝罷鉛黛。含淚剪綾紈。寄語龍城下。詎知書信難。（○同上。）

【月半夜泊鵲尾詩】

　　客行三五夜。息棹隱中洲。月光隨浪動。山影逐波流。（○《類聚》二十七。《詩紀》八十七。）

【和詠歌人偏得日照詩】〖和周弘正。〗

　　獨明花里翠。偏光粉上津。屢將歌罷扇。回拂影中塵。（○《初學記》十五。萬花谷后三十二作劉孝綽詩。《詩紀》八十七。）

【詠姬人未肯出詩】

　　帷開見釵影。簾動聞釧聲。徘徊定不出。常羞華燭明。（○《類聚》十八。《詩紀》八十七。）

【遙見美人采荷詩】

　　菱莖時繞釧。棹水或沾妝。不辭紅袖濕。唯憐綠葉香。（○玉台新詠十。《詩紀》八十七。）

【詠小兒采菱詩】

　　采菱非采菉。日暮且盈舠。踟躕未敢進。畏欲比殘桃。（○玉台新詠十。《詩紀》八十七。）

【詠眼詩】

　　含嬌已合。離怨動方開。欲知密中意。浮光逐笑回。（○《類聚》十七。《詩紀》八十七。）

【擬古詩】〖《詩紀》雲。見何遜集。〗

　　少知雅琴曲。好聽雅琴聲。雅琴不可聽。一聽一沾纓。（○何水部集二。《詩紀》八十七。）

【詠日應令詩】

　　弭節馳暘谷。照檻出扶桑。園葵亦何幸。傾葉奉離光。（○《類聚》一。《初學記》一。文苑英華百五十一。《詩紀》八十七。又海錄碎事一引光一韻。）

【望月詩】

　　輪光缺不半。扇形出將圓。流光照漭瀁。波動映淪漣。（○《類聚》一。《詩紀》八十七。）

【秋夜詠琴詩】

　　上宮秋露結。上客夜琴鳴。幽蘭暫罷曲。積雪更傳聲。（○《初學記》十六。文苑英華二百十二。

　　萬花谷后三十二作劉考綽詩。《詩紀》八十七。）

【賦得始歸雁詩】

　　洞庭春水綠。衡陽旅雁歸。差池高復下。欲向龍門飛。（○《類聚》九十一。《初學記》二十。萬花谷后四十作劉孝綽詩。《詩紀》八十七。）

【元廣州景仲座見故姬詩】〖雜言○《詩紀》雲。一作代人詠見故姬。〗

　　留故夫。不歭。別待春山上。相看采蘼蕪。（○玉台新詠九。《詩紀》八十七。）

梁詩卷十七

　　劉緩

　　〈緩。字含度。昭子。大同初。歷安西湘東王記室。除通直郎。六年。遷鎮南湘東王中錄事卒。有集四卷。〉

【敬酬劉長史詠名士悅傾城詩】

　　不信巫山女。不信洛川神。何關別有物。還是傾城人。經共陳王戲。曾與宋家鄰。未嫁先名玉。來時本姓秦。粉光猶似面。硃色不勝唇。遙見疑花發。聞香知異春。釵長逐鬟髲。襪小稱腰身。夜夜言嬌盡。日日態還新。工傾荀奉倩。能迷石季倫。上客徒留目。不見正橫陳。（○玉台新詠八。《類聚》十八作詠傾城人詩。《詩紀》九十。）

【江南可採蓮】

　　〖古辭曰：江南可採蓮。因以為題雲。〗

　　春初北岸涸。夏月南湖通。卷荷舒欲倚。芙蓉生即紅。楫小宜回逕。船輕好入叢。釵光逐影亂。衣香隨逆風。江南少許地。年年情不窮。（○《類聚》八十二。《樂府詩集》二十六。《詩紀》九十。）

【看美人摘薔薇詩】

　　新花臨曲池。佳麗復相隨。鮮紅同映水。輕香共逐吹。繞架尋多處。窺叢見好枝。矜新猶恨少。將故復嫌萎。釵邊爛熳插。無處不相宜。（○《類聚》八十一。合璧事類別集三十一作梁劉瑗詩。《詩紀》九十。）

【奉和玄圃納涼詩】

　　清氣流暄濁。非關狹室中。當由小堂上。自有大王風。樵螟動蘭室。神飈起桂叢。披襟深睿賞。曲卷何由同。（○《類聚》五。《詩紀》九十。）

【和晚日登樓詩】

　　所以登台榭。正重接煙霞。長絲觸欄斷。歸鳥避窗斜。俯巢窺暝宿。臨樹摘高花。百雉時方晚。九層光尚賒。（○《類聚》二十八作劉綏。文苑英華三百十一。《詩紀》九十。又榆林詩話作劉綬詩。引霞一韻。○逯按。《顏氏家訓》雲。劉縚、緩、綏兄弟。併為名器。則此詩當為劉綏所作。綬亦綏之訛。）

【雜詠和湘東王詩三首】

【秋夜】

　　樓上起秋風。絕望秋閨中。燭溜花行滿。香燃奩欲空。徒教兩行淚。俱浮妝上紅。（○玉台新詠八。《類聚》三十二作秋閨詩。《詩紀》九十。）

【寒閨詩】〖紀作冬宵。〗

　　別後春池異。荷盡欲生冰。箱中剪刀冷。台上面脂凝。纖腰轉無力。寒衣恐不勝。（○玉台新詠八。《類聚》三十二作閨怨詩。《詩紀》九十。）

【冬宵】〖《詩紀》作寒閨。〗

　　不堪寒夜久。夜夜守空床。衣裾逐座褶。釵影近燈長。無憐四幅錦。何須辟惡香。（○玉台新詠八。《詩紀》九十。）

【左右新婚詩】〖《詩紀》雲。詩匯作劉緩。〗

　　小史如初日。得婦類行雲。琴聲妾曾聽。桃子婿經分。蛾眉參意畫。綉被共籠薰。偏增使君妒。無趣遣相聞。（《詩紀》雲。律祖作可憐雙美合。休使惱使君。○《類聚》四十。《詩紀》九十。○逯按。此以下三篇《詩紀》作劉瑗作。今併入劉緩集。）

【在縣中庭看月詩】

　　移榻坐庭陰。初弦時復臨。侍兒能勸酒。貴客解彈琴。柏葉生鬟內。桃花出髻心。月光移數尺。方知夜已深。（○《類聚》一、文苑英華百五十二並作劉瑗。《詩紀》九十。）

【新月詩】

　　仙宮雲箔卷。露出玉簾鉤。清光無所贈。相憶鳳凰樓。（○事文《類聚》前集二作劉瑗。《詩紀》九十。）

【游仙詩】

　　稅駕倚扶桑。逍遙望九州。二老佐軒轅。稱戈戮蚩尤。功成棄之去。乘龍上丹丘。天上見玉皇。壽與天地休。俯視昆崙宮。五城十二樓。王母何窈。玉質清且柔。揚袂折瓊芳。寄我天東頭。相思十萬歲。太運浩悠悠。安以知吾道。日月不能周。寄音青鳥翼。謝爾碧海流。（○文苑英華二百二十五。）

　　劉孺

　　〈孺。字孝稚。彭城人。起家中軍法曹行參軍。鎮軍沈約引為主簿。累遷太子舍人、尚書殿中郎。大通二年。遷散騎常侍。三年。遷步兵校尉。大同七年為吏部尚書。居母喪。未期卒。年五十九。有集二十捲。〉

【侍宴餞新安太守蕭幾應令詩】

　　芝殿延藻景。畫室寫油雲。玄覽多該洽。聖思究前聞。微密探精義。優遊妙典墳。飲餞參多士。言贈賦新文。（○《類聚》二十九。文苑英華百七十九。《詩紀》八十八。）

【相逢狹路間】〖《詩紀》雲。此亦賦別之詩。〗

　　送君追遐路。路狹曖朝雰。三危上蔽日。九折杳連雲。枝交幰不見。聽靜吹才聞。豈伊嘆道遠。亦迤泣塗分。況茲別親愛。情念切離群。（○《樂府詩集》二十四。《詩紀》八十八。）

　　劉顯

　　〈顯。字嗣芳。沛國相人。仕梁歷尚書儀曹郎、秣陵令、步兵校尉、中書侍郎、尚書左丞、尋陽太守。大同九年卒。年六十三。〉

【發新林浦贈同省詩】

　　回首望歸途。山川邈離異。落日懸秋浦。歸鳥飛相次。感物傷我情。惆悵懷親懿。（○《類聚》二十九。文苑英華二百八十六。《詩紀》九十。）

　　陸雲公

　　〈雲公。字子龍。倕從孫。舉秀才。歷武陵王湘東王參軍。入為尚書儀曹郎。知著作郎事。尋除著作郎。遷中書黃門郎。太清元年卒。年三十七。有集十捲。〉

【釋奠應令詩】〖十章〗

　　質文迭運。損益相因。業遵憲氣。道著成均。南學尚齒。東序貴仁。三德既備。七教斯陳。

　　微言中絕。異端競起。掃滅秦餘。緝維漢始。暗塗頗照。棼絲未理。擾擾百家。悠悠千祀。

　　大樑肇命。睿悊惟君。萬方輯瑞。八表澄氛。仰測天象。俯奐人文。弘教猶海。聚學如雲。

　　道生萬有。孝首百行。孔勖Ａ５２深。老抑浮競。分門命學。異流爭鏡。誰其一之。資我將聖。

　　家隆重棟。國體貳天。元良正位。至德聿宣。優悠藝術。博極幾玄。丕隆夏載。旦暮姬年。

　　揚我聖作。導我人志。盛彼癢門。于惟上嗣。三席式啟。百僚胥位。誦聲編道。儒衣成肆。

　　睟容玉潤。麗辯泉飛。英蕃起予。執經光暉。肩牆睹奧。入室探啟。博哉善誘。嗟然實歸。

　　請業既終。奠祀爰設。北牖配靈。左階升潔。蘋藻登薦。巾冕成迾。黍稷非馨。誠敬斯悅。

　　藹藹幕宮。泱泱殿沼。旗章映春。絲竹清曉。獻琛海外。蒙衣塞表。具惟燕嘉。同慶憶兆。

　　至道輝被。英風洋溢。式摽盛軌。方□懋實。職濫惇史。誦乖洪筆。使仰歌頌。終慚照述。（○文館詞林百六十。）

　　王籍

　　〈籍。字文海。琅邪臨沂人。齊驍騎將軍僧佑子。齊末為冠軍行參軍。累遷外兵記室。天監初。除安成王主簿。歷餘姚、錢塘令。並以放免。除湘東王諮議參軍。還為中散大夫。不得志。太清元年。湘東王為荊州。以諮議參軍帶作唐令。不理縣事。少時卒。〉

【棹歌行】

　　揚舲橫大江。乘流任蕩蕩。輕橈暮不息。復逐夜潮上。時見湘水仙。恆聞解佩響。（○《樂府詩集》四十。《詩紀》八十六。）

【入若邪溪詩】

　　〖梁《書》曰：籍除輕車湘東王諮議參軍。隨府會稽。郡境有雲門天柱山。籍嘗游之。或累月不反。至若邪溪賦《詩》雲：蟬噪林逾靜。鳥鳴山更幽。當時以為文外獨絕。《顏氏家訓》曰：王籍人若邪溪詩。江南以為文外獨絕。物無異議。簡文吟詠不能忘之。孝元諷味。以為不可復得。《詩》雲：蕭蕭馬鳴。悠悠旆旌。毛傳曰：言不喧嘩也。吾每嘆此解有情致。籍詩生於此意耳。〗

　　艅艎何泛泛。空水共悠悠。陰霞生遠岫。陽景逐迴流。蟬噪林逾靜。鳥鳴山更幽。此地動歸念。長年悲倦遊。（○古詩類苑十四。《詩紀》八十六。）

　　劉之遴

　　〈之遴。字思貞。南陽涅陽人。仕梁歷太學博士、尚書起部郎、延陵令、通直散騎侍郎、尚書右丞、中書侍郎、鴻臚卿。出為南郡太守。征秘書監。領步兵校尉。歷太府卿、都官尚書、太常卿。太清二年卒。年七十二。有前集十一卷、後集二十一卷。〉

【酬江總詩】

　　〖梁《書》曰：江總持幼便聰慧。神采英拔。甚為琅琊王筠、范陽張纘、南陽劉之遴所重。之遴嘗酬總《詩》曰：〗

　　上位居崇禮。寺署鄰棲息。忌聞曉騶唱。每畏晨光赩。高談意未窮。晤對賞無極。探志共遨遊。休沐忘退食。曷用銷鄙吝。枉趾覯顏色。上下數千載。揚榷吐胸臆。（○《陳書》江總傳。《詩紀》九十。）

【嘲伏挺詩】

　　〖南史曰：侯景初以蕭正德為帝。之遴時落景所。將使授璽紱。之遴預知。仍剃髮披法服乃免。先是。平昌伏挺出家。之遴為詩嘲之曰云云。及之遴遇亂。遂披染服。時人笑之。〗

　　傳聞伏不斗。化為支道林。（○南史劉之遴傳。）

　　到溉

　　〈溉。字茂灌。彭城武原人。起家王國左常侍。歷殿中郎。出為建安內史。遷中書郎、兼吏部、太子中庶子。湘東王為會稽太守。以溉為輕車長史。除通直散騎常侍、御史中丞。出為郢州長史、江夏太守。入為左民尚書。授散騎常侍、侍中、國子祭酒。后因疾失明。以金紫光祿大夫就第養疾。太清二年卒。年七十二。〉

【餉任新安班竹杖因贈詩】

　　邛竹藉舊聞。靈壽資前職。復有冒霜筠。寄生桂潭側。文彩既斑爛。質性甚綢直。所以夭天真。為有乘危力。未嘗以過投。屢經芸苗植。（○《類聚》六十九。《詩紀》九十二。又《白帖》四作梁劉溉餉任新安竹杖因贈詩。引識側、直、力四韻。）

【答任昉詩】

　　〖南史曰：溉為建安太守。任昉寄詩求二衫段。溉答雲。〗

　　予衣本百結。閩中徒八蠶。假令金如粟。詎使廉夫貪。（○南史到溉傳。《御覽》六百九十三引沈約《宋書》。《詩紀》九十二。）

【秋夜詠琴詩】

　　寄語調弦者。客子心易驚。離泣已將墜。無勞別鶴聲。（○《初學記》十六。文苑英華二百十二。《詩紀》九十二。）

【儀賢堂監策秀才聯句詩】

　　雄州試異等。提庭乃專對。顧學類括羽。奇文若錦繢。滋蘭成秀畹。照車光赤琲。攝官惡簪帶。疲痾謝名輩。乙奏飲餘列。甲科光往載。深奇無絕蹤。孫董有遺概。春風涵宛轉。遲光乍明昧。列秀總中筵。群才盛皇代。如綸疾影響。裁蒲啟蒙昧。雕龍既已彰。青紫行當佩。裒然既玉響。高粲亦蘭綷。廣川良易追。淄水非難配。貢士光相門。搜賢盡幽塞。善說理無窮。借書心靡誨。來彥各東西。翼亮更出內。康哉信在今。伊餘事耕耒。（《詩紀》雲。后三首闕名。○《初學記》二十、《詩紀》九十二並作劉溉。）

　　謝舉

　　〈舉。字言揚。陳郡陽夏人。庄孫。武帝時累遷尚書令。太清二年卒。〉

【凌雲台】

　　綺甍懸桂棟。隱映傍喬柯。勢高凌玉井。臨迥度金波。易覺涼風至。早飛秋雁過。高台相思曲。望遠騷人歌。幸屬此迢遞。知承雲霧多。（文苑作寒露多。注云。一作雲霧多。○文苑英華百九十二。《樂府詩集》七十五。《詩紀》九十一。）

　　南鄉侯蕭推

　　〈推。字智進。安成王秀之才。歷淮南、晉陵太守、太子洗馬、秘書丞。出為戎昭將軍、吳郡太守。侯景之亂。守東府城。太清二年。城陷。握節死之。〉

【賦得翠石應令詩】

　　依峰形似鏡。構嶺勢如蓮。映林同綠柳。臨池亂百川。碧苔終不落。丹字本難傳。有邁東明上。來游皆羽仙。（○《初學記》五。萬花谷后五。《詩紀》七十一。）

　　庾仲容

　　〈仲容。字仲容。潁川鄢陵人。歷尚書左丞、諮議參軍。出為黟縣令。太清二年。避亂游會稽卒。年七十四。〉

【詠柿詩】

　　發葉臨層檻。翻英糅花藥。風生樹影移。露重新枝弱。苑朱正蔥翠。梁烏未銷鑠。（○《類聚》八十六。《詩紀》九十二。）

　　褚翔

　　〈翔。字世舉。河南陽翟人。武帝世累遷吏部尚書。太清二年。丁母憂。以毀卒。年四十四。〉

【雁門太守行】

　　三月楊花合。四月麥秋初。幽州寒食罷。鄭國採桑疏。便聞雁門戍。結束事戎車。去歲無霜雪。今年有閏餘。月如弦上弩。星類水中魚。戎車攻日逐。燕騎盪康居。大宛歸善馬。小月送降書。寄語閨中妾。勿怨寒床虛。（○《樂府詩集》三十九。《詩紀》九十二。）

　　楊皦

　　〈皦。仕梁為中軍司馬。太清二年守東府。為侯景所害。〉

【詠舞詩】

　　紅顏自燕趙。妙妓邁陽阿。就行齊逐唱。赴節暗相和。折腰送餘曲。斂袖待新歌。嚬容生翠羽。曼睇出橫波。雖稱趙飛燕。比此詎成多。（○《類聚》四十三。《初學記》十五。文苑英華二百十三。萬花谷后三十二作楊皦詩。《詩紀》九十四。）

　　吳孜

　　〈孜。仕梁。太清二年為學士。〉

【春閨怨】

　　玉關信使斷。借問不相諳。春光太無意。窺窗來見參。分與光音絕。忽值日東南。柳枝皆嬲燕。桑葉復催蠶。物色頓如此。孀居自不堪。（○玉台新詠八。《詩紀》八十四。）

　　朱異

　　〈異。字彥和。吳郡錢塘人。始為揚州議曹從事。召直西省。累遷中領軍。太清三年卒。年七十三。〉

【還東田宅贈朋離詩】

　　應生背芒說。石子河陽文。雖有遨遊美。終非沮溺群。曰余今卜築。兼以隔囂紛。池入東陂水。窗引北嚴雲。槿籬集田鷺。茅檐帶野芬。原隰何邐迤。山澤共氛氳。蒼蒼松樹合。耿耿樵路分。朝興候崖晚。暮坐極林曛。恁高眺虹霓。臨下瞰耕耘。豈直娛衰暮。兼得慰殷勤。懷勞猶未弭。獨有望夫君。（○文苑英華二百四十七。《詩紀》九十二。）

【田飲引】

　　卜田宇兮京之陽。面清洛兮背修邙。屬風林之蕭瑟。值寒野之蒼茫。鵬紛紛而聚散。鴻冥冥而遠翔。酒沈兮俱發。雲沸兮波揚。豈味薄于東魯。鄙密甜于南湘。於是客有不速。朋自遠方。臨清池而滌器。辟山牖而飛觴。促膝兮道故。久要不兮忘。間談希夷之理。或賦連翩之章。（○《類聚》七十二。《詩紀》九十二。又黃氏集千家注杜工部詩史補遺一漫興詩注作田飯引。引湘一韻。）

　　張嵊

　　〈嵊。字四山。吳郡人。起家秘書郎。累遷為吳興太守。太清三年。舉兵擊侯景。為景所殺。年六十二。〉

【短簫詩】

　　促柱弦始繁。短蕭吹初亮。舞袖拂長席。鍾音由虡颺。已落檐瓦間。復繞樑塵上。時屬清夏陰。恩暉亦非望。（○《樂府詩集》七十四。集《詩紀》九十二。）

　　張纘

　　〈纘。字伯緒。仕梁為秘書郎。遷太子舍人。歷南蘭太守、度支尚書、吳興太守。改湘川刺史。太清三年為蕭詧所殺。年五十一。〉

【大言應令詩】

　　河流既竭。日月俱騰。罝羅微物。動落雲鵬。（○《類聚》十九。）

【細言應令詩】

　　遨遊蟻目辨輕塵。蚊睫成宇虱如輪。（○《類聚》十九。）

【侍宴餞東陽太守蕭子雲應令詩】

　　仲月發初陽。輕寒帶春序。淥池解餘凍。丹霞霽新雨。良守謁承明。徂舟戒

　　蘭渚。皇儲惜將邁。金樽留宴醑。（○《類聚》二十九。文苑英華百七十九。）

　　殷鈞

　　〈一作均。字季和。陳郡長平人。歷東宮學士、國子祭酒。〉

【大言應令詩】

　　噫氣為風。揮汗成雨。聊灼戴山龜。欲持探邃古。（○《類聚》十九。）

【細言應令詩】

　　泛舟毛滴海。為政蝸牛國。逍遙輕塵上。指辰問南北。（○《類聚》十九。《詩紀》七十四。）

　　王偉

　　〈偉。陳留人。仕魏為侯景行台左丞。景入京師。大寶元年遷為中書監。二年為尚書左僕射。景敗。禽送江陵付誅。〉

【獄中贈人詩】

　　〖南史曰：偉被執送江陵。于獄中為詩贈元帝下要人曰：〗

　　趙壹能為賦。鄒陽解獻書。何惜西江水。不救轍中魚。（○南史本傳。《詩紀》九十二。）

【在渭陽賦詩】

　　〖梁《書》曰：王偉。洛陽人也。學《周易》。嘗在淮陽賦《詩》曰云云。逯按。此王偉當別是一人。〗

　　平明聽戰鼓。薄暮敘存亡。楚漢方龍斗。秦關陳未央。（○《御覽》五百九十七。《詩紀》九十二。）

梁詩卷十八

　　劉孝威

　　〈孝威。字孝威。孝勝弟。初為晉安法曹。除太子洗馬。累遷中舍人、庶子率更令。太清中。遷中庶子。兼通事舍人。太清三年。侯景之亂。孝威于圍中得出。西上至安陸卒。有集十捲。〉

【樂府】

【釣竿篇】〖《詩紀》雲。英華、樂府並作孝綽。○以下五言。〗

　　釣舟畫彩鷁。漁子服冰紈。金轄茱萸網。銀鉤翡翠竿。斂橈隨水脈。急槳渡江湍。湍長自不辭。前浦有佳期。船交橈影合。浦深魚出遲。荷根時觸餌。菱芒乍罥絲。蓮度江南手。衣渝京兆眉。垂竿自有樂。誰能為太師。（○本集。文苑英華二百十、《樂府詩集》十八並作劉孝綽。《詩紀》八十八。又《類聚》四十一引紈、竿、湍、辭、期、遲六韻。）

【隴頭水】

　　從軍戍隴頭。隴水帶沙流。時觀胡騎飲。常為漢國羞。釁妻成兩劍。殺子祀雙鉤。頓取樓蘭頸。就解郅支裘。勿令如李廣。功多遂不酬。（韻補作售。《類聚》作功遂不封侯。樂府同。文苑雲。一作勿令如李廣。功遂不封侯。《詩紀》雲。一作功遂不封侯。○本集。《類聚》四十二作橫吹曲隴頭流水詩。文苑英華百九十八。《樂府詩集》二十一。《詩紀》八十八。又韻補二作樂府隴頭水。引裘、售二韻。）

【驄馬驅】

　　十五官期門。二十屯邊徼。犀羈玉鏤鞍。寶刀金錯鞘。一隨驄馬驅。分受青蠅吊。且令都護知。願被將軍照。誓使氈衣鄉。掃地無遺噍。（○本集。文苑英華二百九。《樂府詩集》二十四作驄馬。《詩紀》八十八。）

【公無渡河】

　　請公無渡河。河廣風威厲。檣偃落金烏。舟傾沒犀枻。紺蓋空嚴祠。白馬徒生祭。銜石傷寡心。崩城掩孀袂。劍飛猶共水。魂沈理俱逝。君為川后臣。妾作江妃娣。（○本集。《類聚》四十二作公莫渡河篇。《初學記》六作公莫渡河。文苑英華二百十。《樂府詩集》二十六。《詩紀》八十八。）

【塘上行苦辛篇】

　　蒲生伊何陳。曲中多苦辛。黃金坐銷鑠。白玉遂淄磷。裂衣工毀嫡。掩袖切讒新。嫌威跡易已。愛去理難申。秦雲猶變色。魯日尚回輪。妾歌已腸斷。君心終未親。（○本集。《類聚》四十一。《樂府詩集》三十五。《詩紀》八十八。）

【東西門行】〖《詩紀》雲。此似應詔餞贈之作。〗

　　廣津寒欲歇。聯檣密纜收。六高匝近岫。江闊少方舟。餞淚留神眷。離欷切私儔。佇變齊兒俗。當傳楚獻囚。徒然頒並命。只恧思如抽。（○本集。《樂府詩集》三十七。《詩紀》八十八。）

【怨詩】

　　退寵辭金屋。見譴斥甘泉。枕席秋風起。房櫳明月懸。燭避窗中影。香回爐上煙。丹庭斜草徑。素壁點苔錢。歌起蒲生曲。樂奏下山弦。新聲昔廣宴。餘杯今自傳。王嬙向絕漠。宗女入祁連。雁書猶未返。角馬無歸年。昭台有媵御。曾坂無棄捐。后薪隨復積。前魚誰更憐。（○本集。《樂府詩集》四十一。《詩紀》八十八。）

【採蓮曲】

　　金槳木蘭船。戲采江南蓮。蓮香隔浦渡。荷葉滿江鮮。房垂易入手。柄曲自臨盤。露花時濕釧。風莖乍拂鈿。（○本集。《類聚》八十二作和採蓮詩。《樂府詩集》五十。《詩紀》八十八。）

【小臨海】

　　碣石望山海。留連降尊極。秦帝枉鉤陳。漢家增禮秩。石橋終不成。桑田竟難測。蜃氣遠生樓。鮫人近潛織。空勞帝女填。詎動波神色。（○本集。《樂府詩集》五十五。《詩紀》八十八。）

【思歸引】

　　胡地憑良馬。懷驕負漢恩。甘泉烽火入。回中宮室燔。錦車勞遠駕。繡衣疲屢奔。貳師已喪律。都尉亦銷魂。龍堆求援急。狐塞請先屯。櫪下驅雙駿。腰邊帶兩鞬。乘障無期限。思歸安可論。（《類聚》作言。樂府、《詩紀》並雲。一作言。○本集。《類聚》四十二作思歸篇。《樂府詩集》五十八。《詩紀》八十八。）

【妾薄命篇】

　　去年從越障。今歲沒胡庭。嚴霜封碣石。驚沙暗井陘。玉篸久落鬢。羅衣長掛屏。浴蠶思漆水。條桑憶鄭坰。寄書朝鮮吏。留釧武安亭。勿言戎夏隔。但令心契冥。不見酆城劍。千祀復同形。（○本集。《類聚》四十一作妾薄命行。文苑英華二百七。《樂府詩集》六十二作妾薄命。《詩紀》八十八。）

【鬥雞篇】

　　丹雞翠翼張。妒敵復專場。翅中含芥粉。距外耀金芒。氣逾上黨烈。名貴下韝良。祭橋愁魏后。食跖忌齊王。願賜淮南葯。一使雲間翔。（○本集。文苑英華二百六。《樂府詩集》六十四。《詩紀》八十八。）

【結客少年場行】

　　少年本六郡。遨遊遍五都。插腰銅匕首。障日錦屠蘇。鷙羽裝銀鏑。犀膠飾象弧。近發連雙兔。高彎落九烏。邊城多警急。節使滿郊衢。居延箭箙盡。疏勒井泉枯。正蒙都護接。保由憚險途。千金募惡少。一揮擒骨都。勇餘聊蹴踘。戰罷暫投壺。昔為北方將。今為南面孤。邦君行負弩。縣令且前驅。（○本集。《類聚》四十一。文苑英華百九十五。《樂府詩集》六十六。《詩紀》八十八。）

【行行且遊獵篇】

　　之罘講射所。上林娛獵場。選徒驕楚客。召狩訁誇胡王。罕車已戒道。風烏復起行。佽飛具矰繳。材官命蹶張。高罝掩月兔。勁矢射天狼。蹠地不遑逸。排虛豈及翔。日暮勾陳轉。風清鐃吹颺。歸來宴平樂。寧肯滯禽荒。（○本集。《類聚》四十二作行行遊獵篇。文苑英華百九十五注云。一作遊行且獵篇。《樂府詩集》六十七作行行游且獵篇。《詩紀》八十八。）

【雀乳空井中】〖《詩紀》雲。晉傅玄《詩》曰：鵲巢丘城側。雀乳空井中。〗

　　遠去條支國。心知漢德休。聊棲丞相府。過令黃霸羞。挾子須閑地。空井共尋求。轆轤絲綆絕。桔槔冬蘚周。將憐羽翼張。誰辭各背游。（○本集。文苑英華二百六作乳雀空城中。注云。城一作井。《樂府詩集》六十八。《詩紀》八十八。）

【半渡溪】

　　本廁偏伍伴。一戰殄凶渠。制賜文犀節。驛報紫泥書。入營陳御蓋。還家乘紫車。皇恩知已重。丹心恨不紓。渡瀘且不畏。凌溪嗟有餘。（○本集。《樂府詩集》七十四。《詩紀》八十八。）

【獨不見】

　　夫婿結纓簪。偏蒙漢寵深。中人引卧內。副車游上林。綬染琅琊草。蟬鑄武威金。分家移甲第。留妾住河陰。獨寢鴛鴦被。自理鳳凰琴。誰憐雙玉箸。流面複流襟。（○本集。文苑英華二百十一。《詩紀》八十八。）

【行幸甘泉宮歌】

　　漢家迎夏華。避暑甘泉宮。棧車鳴里鼓。駟馬駕相風。校尉烏桓騎。待制樓煩弓。后旌猶五柞。前笳度九嵕。才人豹尾內。御酒屬車中。輦回百子閣。扇動七輪風。鳴鐘休衛士。披圖召後宮。材官促校獵。涼秋戲射熊。（○本集。《類聚》四十三。文苑英華二百三。《樂府詩集》八十四。《詩紀》八十八。）

【箜篌謠】〖《詩紀》雲。樂府失史。次劉孝威后。〗

　　結交在相得。骨肉何必親。甘言無忠實。世薄多蘇秦。從風暫靡草。富貴上升天。不見山巔樹。摧扤下為薪。豈甘井中泥。上出作埃塵。（文苑作時至出作塵。本集同。《詩紀》雲。一作時至出作塵。○本集。文苑英華二百十失名。次劉孝威后。《樂府詩集》八十七作無名氏。《詩紀》八十八。○逯案。《御覽》引此篇起首四句。題作古歌辭。細玩其辭。亦不類六朝人作。今分別列入漢詩及此集。）

【驄馬驅】

　　翩翩驄馬驅。橫行復斜趨。先救遼城危。后拂燕山霧。風傷易水湄。日入隴西樹。未得報君恩。聯翩終不住。（○本集。文苑英華二百九。《樂府詩集》二十四。《詩紀》八十八。）

【和王竟陵愛妾換馬】

　　驄馬出樓蘭。一步九盤桓。小史贖金絡。良工送玉鞍。龍驂來甚易。烏孫去實難。麟膠妾猶有。請為急弦彈。（○本集作愛妾換馬。《類聚》九十三。《樂府詩集》七十三作愛妾換馬。《詩紀》八十八。）

【擬古應教】〖七言〗

　　〖《詩紀》雲。樂府作孝威詩。題雲東飛伯勞歌。英華作梁簡文帝。非也。簡文別有二首。○逯案。此篇玉台新詠作擬古應教。文苑英華二百五作擬古。與《樂府詩集》作東飛伯勞歌有異。然知擬古應教者。即擬古東飛伯勞歌以應教也。文苑英華二百三作梁簡文。紹古歌。紹古亦即擬古。〗

　　雙棲翡翠兩鴛鴦。巫雲洛月乍相望。誰家妖冶折花枝。蛾眉睇使情移。青鋪綠瑣琉璃扉。瓊筵玉笥金縷衣。美人年幾可十餘。含羞轉笑斂風裾。珠丸出彈不可追。空留可憐持與誰。（○本集作東飛伯勞歌。玉台新詠九。文苑英華二百三、二百五。《樂府詩集》六十八。《詩紀》八十八。）

【雞鳴篇】〖以下雜言。〗



　　塒雞識將曙。長鳴高樹巔。啄葉疑彰羽。排花強欲前。意氣多驚舉。飄揚獨無侶。陳思助斗協狸膏。郈昭妒敵安金距。丹山可愛有鳳凰。金門飛舞有鴛鴦。何如五德美。豈勝千里翔。（○本集。《類聚》九十一作梁簡文帝。《樂府詩集》二十八。《詩紀》八十八。）

【烏生八九子】

　　城上烏。一年生九雛。枝輕巢本狹。風多葉早枯。氄毛不相暖。張翼強相呼。金柝猜鷹鷙隼無由逐。永願共棲曾氏冠。同瑞周王屋。莫啼城上寒。猶賢野中宿。羽成翮備各西東。丁年賦命有窮通。不見高飛帝輦側。遠托日輪中。尚逢王吉箭。猶嬰后羿弓。豈如變彩救燕質。入夢祚昭公。流聲表師退。集幕示營空。靈台已鑄像。流蘇時候風。（○本集。文苑英華二百六。《樂府詩集》二十八。廣《文選》十四。《詩紀》八十八。又《類聚》九十二引烏、雛、呼、東、通、中、弓、公、空、風十韻。）

【蜀道難】〖樂府分前五言后七言各為一首。〗

　　玉壘高無極。銅梁不可攀。雙流逆巇道。九坂澀陽關。鄧侯策馬度。王生斂轡還。斂轡懼身尤。叱馭奉王猷。若悋千金重。誰為萬里侯。戲馬吞珠界。揚舲濯錦流。沈犀厭怪水。握鏡表靈丘。禺山金碧有光輝。遷亭車馬尚輕肥。彌想王褒擁節反。更憶相如乘傳歸。君平子雲闃不嗣。江漢英靈信已衰。（《類聚》作已信稀。樂府同。文苑雲。一作已信稀。《詩紀》雲。一作稀。○本集。文苑英華二百。《樂府詩集》四十。《詩紀》八十八。又《類聚》四十二引攀、崗、還、輝、肥、歸、稀七韻。）

【詩】

【重光詩】〖並序○以下四言。〗

　　〖重光。儲后宣制義也。〗

　　赫赫重光。明明二聖。帝作儲述。禮和樂正。中衢置樽。高堂懸鏡。其酌不窮。其明逾盛。德音孔昭。民胥攸詠。明明二聖。赫赫重光。風神灑落。容止汪洋。瞻彼談扇。載抑載揚。何斯天辯。如圭如璋。顏閔函席。游夏升堂。以卿以士。惟公惟王。思媚儲后。顧哉樂康。芃芃黍苗。陰雨膏之。詵詵纓冕。儲王道之。道之以禮。齊之以仁。禮則窮神。言則窮神。訓于四國。覃于萬民。（○本集。《類聚》十六。《詩紀》八十八。）

【侍宴樂游林光殿曲水詩】

　　蒸哉軒頊。赫矣堯心。女媧補石。重華累金。湯羅禹扇。羲瑟農琴。皇乎備矣。受命君臨。試舟五反。和樂九成。鉤楯秘戲。協律新聲。丹柸水激。縫彩葩榮。天吳還往。海若逢迎。（○本集。《類聚》四。《詩紀》八十八。）

【奉和簡文帝太子應令詩】〖以下五言。〗

　　太子天下本。元良萬國貞。周朝推上嗣。漢代紀重明。前星涵瑞彩。洊雷揚遠聲。三善傳樂正。百行紀司成。九流遍已辨。七經咸所精。博聞強子政。高才陵長卿。禮遵逾屈已。德盛益卑情。仙氣貽鐘相。儒道推桓榮。延賢博望苑。視膳長安城。園綺隨金輅。浮丘侍玉笙。智囊前斂笏。端士后垂纓。九仙良所重。四海更誰傾。班輸同策乘。甲館齊蓬瀛。（本集作衡。文苑同○本集。《類聚》十六作奉和簡文帝太子詩。《初學記》十作奉和太子詩。文苑英華百七十九。《詩紀》八十八。）

【三日侍皇太子曲水宴詩】

　　二龍巡夏代。八駿馭周朝。豫游光帝則。樂飲盛民謠。皇儲遵洛禊。濫觴追灞橋。掌祓開神篽。司馬動鑾鑣。周旗交采眊。晉鼓雜清簫。旌宮臨廣隰。藻衛爍嚴椒。蘭樽沿曲岸。靈若溯回潮。（○《類聚》四。《詩紀》八十八。）

【奉和六月壬年應令詩】

　　玄圃棲金碧。靈澗挹琨瑤。築山圖碣岫。穿池控海潮。雷奔石鯨動。水闊牽牛遙。乘黿猶怯渡。鞭石詎成橋。岸崩下生窟。壁峭上干霄。噪蛙常獨沸。游魚或自跳。荒徑橫臨浦。空舟斜插橈。愁鴟集古樹。白鷺隱青苗。神心重丘壑。散步懷漁樵。石累元卿徑。枝掛許由瓢。伊臣本寂寞。由來畏市朝。為貪止山水。所競惟逍遙。寄言周伯況。勞君擅縠綃。（歲時雜詠作谷操。○本集。古今歲時雜詠四十四。文苑英華百七十九。《詩紀》八十八。）

【登復舟山望湖北詩】

　　紫川通太液。丹岑連少華。堂皇更隱映。松灌雜交加。荇蒲浮新葉。漁舟繞落花。浴童競淺岸。漂女擇平沙。極望傷春目。回車歸狹斜。（○本集。《類聚》二十八。廣《文選》九作望湖北詩。《詩紀》八十八。）

【帆渡吉陽洲詩】〖孝儀同賦。〗

　　江風凌曉急。鉦鼓候晨催。幸息榜人唱。聊望高帆開。聯村倏忽盡。循汀俄頃回。疑是傍洲退。似覺前山來。將與圖南競。誰雲勞溯洄。（○本集。《類聚》二十七。文苑英華二百八十九。《詩紀》八十八。）

【出新林詩】

　　芒山眡洛邑。函谷望秦京。遙分承露掌。遠見長安城。故鄉已可識。遊子必勞情。霧罷前林見。風息涌川平。坐觀暮潮落。漸見夕煙生。無由一羽化。徒想御風輕。（○《類聚》二十八。廣《文選》九。《詩紀》八十八。）

【鄀】〖《詩紀》從《類聚》作郗。誤。〗縣遇見人織率爾寄婦詩

　　妖姬含怨情。織素起秋聲。度梭環玉動。踏躡佩珠鳴。經稀疑杼澀。緯斷恨絲輕。葡萄始欲罷。鴛鴦猶未成。雲棟共徘徊。紗窗相向開。窗疏眉語度。紗輕眼笑來。曨曨隔淺紗。的的見妝華。鏤玉同心藕。雜寶連枝花。紅衫向後結。金簪臨鬢斜。機頂掛流蘇。機旁垂結珠。青絲引伏兔。黃金繞鹿盧。艷彩裾邊出。芳脂口上渝。百城交問遺。五馬共踟躕。直為閨中人。守故不要新。夢啼漬花枕。覺淚濕羅巾。獨眠真自難。重衾猶覺寒。愈憶凝脂暖。彌想橫陳歡。行驅金絡騎。歸就城南端。城南稍有期。想子亦勞思。羅襦久應罷。花釵堪更治。新妝莫點黛。余還自畫眉。（○本集。玉台新詠八。《類聚》六十五作在郄縣遇見人織寄婦詩。《詩紀》八十八。）

【侍宴賦得龍沙宵月明詩】

　　鵲飛空繞樹。月輪殊未圓。嫦娥望不出。桂枝猶隱殘。落照移樓影。浮光動暫瀾。櫪馬悲笳吹。城烏啼塞寒。傳聞機杼妾。愁余衣服單。當秋絡已脆。銜啼織復難。斂眉雖不樂。舞劍強為歡。請謝函關吏。行當封一丸。（○本集。玉台新詠八。《詩紀》八十八。）

【奉和晚日詩】

　　虯檐掛珠箔。虹梁卷霜綃。迷迭涵香長。芙蓉逐浪搖。飛輪搏羽扇。翻車引落潮。甘泉推激水。迎風慚遠飆。寄言王待詔。因聲張子僑。吾君安已樂。無勞誦洞簫。（○本集。《類聚》五。《詩紀》八十八。）

【和皇太子春林晚雨詩】

　　雲樹交為密。雨日共成虹。雷舒長男氣。枝搖少女風。葉珠隨滴水。檐繩下溜空。蝶濡飛不颺。花沾色更紅。明離信養德。能事畢春宮。誰堪偶鳳吹。唯有浮丘公。（○本集。《類聚》二。文苑英華百五十三。《詩紀》八十八。）

【行還值雨又為清道所駐詩】

　　齊楚磐石貴。韓吳異姓王。俱乘早朝罷。相隨出建章。喧呼驚里閈。叫咷駭康莊。阜騶同隼擊。青橐似鷹揚。掖門南北遠。復道東西長。幡旗爭絡繹。官騎郁相望。微風生棨傳。輕雨潤帷裳。油衣分競道。小蓋列成行。八舍便繁密。五營輿服光。回車避司隸。俄軒揖內郎。況余白屋士。自依卑路傍。日月雖臨照。仄陋難明敭。早榮羞日及。晚知慚豫章。徒抱凌雲志。終愧摩天翔。安能久淪辱。圖南會有方。（○本集。文苑英華百五十三。《詩紀》八十八。）

【望雨詩】

　　清陰盪暄濁。飛雨入階廊。瞻空亂無緒。望霤耿成行。交枝含曉潤。雜葉帶新光。浮芥離還聚。沿漚滅復張。浴禽飄落毳。風荇散餘香。璚綃掛綉幕。

　　象簟列華床。侍童拂羽扇。廚人奉濫漿。寄言楚台客。雄風詎獨涼。（○本集。文苑英華百五十三。《詩紀》八十八。又《類聚》二、《初學記》二並引廊、行、光、張、香、涼六韻。）

【苦暑詩】

　　暮日苦炎溽。遷坐接階廊。月麗姮娥影。星含織女光。棲禽動夜竹。流螢出暗牆。香盤糅鮮粉。雕壺承玉漿。白羽徒垂握。綠水自周堂。弱紈猶覺重。纖絺尚少涼。弄風思漢朔。戲雨憶吳王。玄冰術難驗。赤道漏猶長。誰能更吹律。還令黍谷涼。（○本集作苦熱。《類聚》五。文苑英華二百十。《詩紀》八十八。）

【奉和逐涼詩】

　　鐘鳴夜未央。避暑起徬徨。長河似曳素。明星若散璫。倚嚴欣石冷。臨池愛水涼。月纖張敞畫。荷妖韓壽香。對此游清夜。何勞娛洞房。（○本集。《類聚》五。《詩紀》八十八。）

【望棲烏詩】

　　夕烏飛參差。單雄雜寡雌。聯翩歸葉里。出沒噪林垂。爭棲時易樹。驚飛忽度枝。雖無系書重。亦有含纓疲。以茲憔悴力。重逢輕薄兒。珠丸蘇合彈。金繳青絲縻。

　　豈意翩翾羽。遂免更羸危。入懷欣得地。依林竊願知。（○本集。文苑英華三百二十九。《詩紀》八十八。）

【和簡文帝卧疾詩】

　　玉躬耗寒暑。群望崇圭璧。仁祀盛黃縑。禮壇優紺席。憊均楚疾愈。俄同宋年益。豈勞誦賦臣。寧用觀濤客。（○本集。《類聚》七十五。《詩紀》八十八。）

【賦得曲澗詩】

　　澗流急易轉。溪竹暗難開。近樓俄已失。前洲忽復回。石岸生寒蘚。沈根漬水苔。菱舟失道去。歸鳧迷徑來。（○本集。《類聚》九。《詩紀》八十八。）

【奉和湘東王應令詩二首】

【春宵】

　　花開人不歸。節暖衣須變。回釵掛反環。拭淚繩春線。今夜月輪圓。胡兵必應戰。（○本集。《類聚》三十二。《詩紀》八十八。）

【冬曉】

　　妾家邊洛城。慣識曉鐘聲。鐘聲猶未盡。漢使報應行。天寒硯冰凍。心悲書不成。（○本集。玉台新詠八。《類聚》三十二。《詩紀》八十八。）

【詠織女詩】

　　金鈿已照耀。白日未蹉跎。欲待黃昏至。含嬌渡淺河。（○本集。玉台新詠十作劉孝儀。《類聚》四。《初學記》四。又古今歲時雜詠二十五、《御覽》三十一、萬花谷后四俱作劉孝儀。《詩紀》八十八。）

【七夕穿針詩】〖和簡文。〗

　　縷亂恐風來。衫輕羞指現。故穿雙眼針。特縫合歡扇。（○本集。《類聚》四。《初學記》四。古今歲時雜詠二十五。歲時廣記二十六。《詩紀》八十八。）

【九日酌菊酒詩】

　　露花疑始摘。羅衣似適薰。餘杯度不取。欲持嬌使君。（○本集。《類聚》四。《初學記》四。古今歲時雜詠三十三。《詩紀》八十八。）

【賦得鳴朄應令詩】

　　雜扇雖俱斂。交行忿自分。轉袖時繞腕。揚履自開裙。（○《初學記》十六。《詩紀》八十八。）

【和定襄侯初笄詩】

　　合鬟仍昔發。略鬢即前絲。從今一梳罷。無復更縈時。（○玉台新詠十。《詩紀》八十八。）

【古體雜意詩】

　　朝日大風霜。寄事是交傷。葉落枝柯凈。當自起棋張。（○玉台新詠十。《詩紀》八十八。）

【詠佳麗詩】

　　可憐將可念。可念直千金。唯言有一恨。恨不遂人心。（○玉台新詠十。《詩紀》八十八。）

【望隔牆花詩】

　　隔牆花半隱。猶見動花枝。當由美人摘。詎止春風吹。（○本集。《類聚》八十八。《詩紀》八十八。）

【枯葉竹詩】

　　枯楊猶更綠。卧柳尚還生。勿嫌鳳不至。終當待聖明。（○本集。《類聚》八十九。《詩紀》八十八。）

【和簾里燭詩】

　　開關簾影出。參差風焰斜。浮光燭綺帶。凝滴污垂花。（○《類聚》八十。《詩紀》八十八。）

【詠剪彩花詩二首】

　　葉舒非漸大。花發是初開。無論人訝似。蜂見也爭來。（○《類聚》八十八。古今歲時雜詠三。《詩紀》八十八。）

　　淺深依樹色。舒捲聽人裁。假令春色度。經著手中開。（○古今歲時雜詠三。《詩紀》八十八。）

【禊飲嘉樂殿詠曲水中燭影詩】〖七言〗

　　火浣花心猶未長。金枝密焰已流芳。芙蓉池畔涵停影。桃花水脈引行光。（○《類聚》八十。《詩紀》八十八。）

【賦得香出衣詩】〖雜言〗

　　香出衣。步近氣逾飛。博山登高用鄴錦。含情動靨比洛妃。香纓麝帶縫金縷。瓊花玉勝綴珠徽。蘇合故年微恨歇。都梁路遠恐非新。猶賢漢君芳千里。尚笑荀令止三旬。（○《類聚》六十七。《詩紀》八十八。）

梁詩卷十九

　　蕭子雲

　　〈子雲。字景喬。子顯弟。齊建武四年。封新浦縣侯。梁天監初。遷丹陽郡丞。大通三年。復遷臨川內史。還除散騎常侍。歷侍中、國子祭酒。出為東陽在守。太清三年。侯景亂。奔晉陵卒。有《晉書》百二十捲、東宮新紀二十捲、集十九卷。〉

【東郊望春詶王建安雋晚游詩】

　　金塘綠泉滿。上園梨蕊落。蛺蝶戀殘花。黃鶯對妖萼。芳菲滿郊甸。惠風生蘭薄。子家冠蓋里。我館幽棲郭。綠楊垂長溪。便橋限清洛。相去能幾許。一水終疏索。（○《類聚》三十一。文苑英華二百四十。《詩紀》八十五。）

【贈海法師游甑山詩】

　　真心好丘壑。偏悅幽棲人。忽聞甑山旅。萬里自相親。泬寥晚霖霽。重疊晴雲新。秋至蟬鳴柳。風高露起塵。動余憶山思。惆悵惜荷巾。（○《類聚》三十一。文苑英華二百十九。廣《文選》九作贈海法師。《詩紀》八十五。）

【落日郡西齊望海山詩】

　　漁舟暮出浦。漢女採蓮歸。夕雲向山合。水鳥望田飛。蟬鳴早秋至。蕙草無芳菲。故隱天山北。夢想日依依。（○《類聚》二十八。《詩紀》八十五。）

【寒夜直坊】〖《詩紀》作芳。〗憶袁三公詩

　　滴滴雨鳴階。愔愔茲夜靜。風落宣猷樹。寒凋承光屏。高帷曉獨垂。華燭夜空冷。所思不相見。方知寒漏永。（○《類聚》三十一。文苑英華百九十。《詩紀》八十五。）

【贈吳均詩】

　　欲知健少年。本來最輕黠。綠沈弓項縱。紫艾刀橫拔。誰持命要寵。寧知敵可殺。有功終不言。明君自應察。（○文苑英華二百四十七。《詩紀》八十五。）

【春思詩】

　　春風盪羅帳。餘花落鏡奩。池荷正卷葉。庭柳復垂檐。竹柏君自改。團扇妾方嫌。誰能憐故素。終為泣新縑。（○《類聚》三十二。《詩紀》八十五。）

　　蕭子暉

　　〈子暉。字景光。子雲弟。起家員外散騎侍郎。累遷至驃騎長史。有集九卷。〉

【春宵詩】

　　夜夜妾偏棲。百花含露低。蟲聲繞春岸。月色思空閨。傳語長安驛。辛苦寄遼西。（○《類聚》三十二。《詩紀》八十五。）

【冬曉詩】

　　步欄光欲通。曙鳥向西東。燭滅傳餘氣。帷香開曉風。繁花無處盡。還銷寒鏡中。（○《類聚》三十二。《詩紀》八十五。）

【應教使君春遊詩】

　　上林看草色。河橋望日暉。洛陽城閉晚。金鞍橫路歸。（○《類聚》二十八。廣《文選》九。《詩紀》八十五。）

【隴頭水】

　　天寒隴水急。散漫俱分瀉。北注徂黃龍。東流會白馬。（○《顏氏家訓》文章篇。）

　　何敬容

　　〈敬容。字國禮。廬江人。尚齊武安女。拜駙馬都尉。入梁。累遷尚書令。參選事。太清三年卒。〉

【詠舞詩】

　　因風且一顧。揚袂隱雙蛾。曲終情未已。含睇目增波。（○《初學記》十五。《詩紀》九十。）

　　伏挺

　　〈挺。字士操。一雲士標。平昌安丘人。為五言詩善效康樂體。天監中。除中軍參軍。遷侍御史。侯景亂中卒。有邇說十捲、集二十捲。〉

【行舟值早霧詩】

　　水霧雜山煙。冥冥不見天。聽猿方忖岫。聞瀨始知川。漁人惑澳浦。行舟迷溯沿。日中氛靄盡。空水共澄鮮。（○《類聚》二。《初學記》二及文苑英華百五十六作行舟遇早霧。萬花谷后二作伏挺詩。《詩紀》九十一。）

　　江從簡

　　〈從簡。濟陽考城人。位司徒從事中郎。侯景亂。為任約所害。〉

【採蓮諷】〖一作采荷調。〗

　　〖樂府廣題曰：梁太尉從事中郎江從簡。年十七。有才思。時何敬容為宰相。從簡為采荷調以刺之。敬容覽之。不覺嗟賞。愛其巧麗。〗

　　欲持荷作柱。荷弱不勝梁。欲持荷作鏡。荷暗本無光。（○《樂府詩集》七十五。苕溪漁隱叢話后一。《詩紀》九十。）

　　劉邈

　　〈邈。彭城人。曾為侯景所得。景攻台城不克。邈勸景乞和全師。景然之。〉

【折楊柳】

　　高樓十載別。楊柳擢絲枝。摘葉驚開駛。攀條恨久離。年年阻音息。月月減容儀。春來誰不望。相思君自知。（○玉台新詠八。《類聚》八十九。《樂府詩集》二十二。《詩紀》八十八。）

【萬山見採桑人詩】

　　倡妾不勝愁。結束下青樓。逐伴西蠶路。相攜南陌頭。葉盡時移樹。枝高乍易鉤。絲繩掛且脫。金籠寫復收。蠶飢日已暮。詎為使君留。（○玉台新詠八。《類聚》八十八。文苑英華二百八及《樂府詩集》二十八作採桑。《詩紀》八十八。）

【見人織聊為之詠】

　　纖纖運玉指。脈脈正蛾眉。振躡開交縷。停梭續斷絲。檐花照初月。洞戶垂朱帷。弄機行掩淚。翻令織素遲。（○玉台新詠。《類聚》六十五作徐陵詠織婦詩。《詩紀》八十八。）

【秋閨詩】

　　螢飛綺窗外。妾思霍將軍。燈前量獸錦。檐下織花紋。墜露如輕雨。長河似薄雲。秋還百種事。衣成未暇薰。（○玉台新詠八。《類聚》三十二。《詩紀》八十八。）

　　徐摛

　　〈摛。字士秀。一字士繢。東海郯人。天監中為晉安王侍讀。王為皇太子。轉家令。出為新安太守。還為中庶子。除太子左衛率。大寶元年。簡文帝即位。授左衛將軍。不拜卒。年七十八。擒文體既別。及為家令。所撰篇什。東宮盡學之。遂有宮體詩之號。〉

【胡無人行】

　　列楹登魯殿。擁絮拭胡妝。猶將漢閨曲。誰忍奏氈房。遙憶甘泉夜。暗淚斷人腸。（○《樂府詩集》四十。《詩紀》八十九。）

【詠筆詩】

　　本自靈山出。名因瑞草傳。纖端奉積潤。弱質散芳煙。直寫飛蓬牒。橫承落絮篇。一逢提握重。寧憶仲升捐。（○《初學記》二十一。《詩紀》八十九。又《類聚》五十八引煙、篇、捐三韻。《白帖》四作筆。引一句。）

【詠橘詩】

　　麗樹標江浦。結翠似芳蘭。焜煌玉衡散。照曜金衣丹。愧以無雕飾。徒然登玉盤。（○《類聚》八十六。《詩紀》八十九。）

【壞橋詩】

　　匝欄生暗蘚。復板沒魚衣。岸曲斜梁阻。何時香步歸。（○《類聚》九。《詩紀》八十九。）

【賦得簾塵詩】

　　朝逐珠胎卷。夜傍玉鉤垂。恆教羅袖拂。不分秋風吹。（○《類聚》六。《詩紀》八十九。）

　　劉孝儀

　　〈孝儀。字子儀。本名潛。字孝儀。孝綽之弟。天監五年。舉秀才。累遷尚書殿中郎。補太子洗馬。出為陽羡令。擢建康令。大同中為中書郎。歷司徒右長史、尚書左丞、御史右丞、臨海太守。中大同初。入守都官尚書。太清初。出為豫章內史。侯景逼建業。孝儀遣子勵率兵入援。及宮城陷落。失郡。大寶元年病卒。時年六十七。有集二十捲。〉

【從軍行】

　　冠軍親挾射。長平自合圍。木落雕弓燥。氣秋征馬肥。賢王皆屈膝。幕府復申威。何謂從軍樂。往返速如飛。（○《類聚》五十九作劉孝義。文苑英華百九十九。《樂府詩集》三十二作劉孝義。《詩紀》八十七。）

【和昭明太子鐘山解講詩】

　　詔樂臨東序。時駕出西園。雖窮理游盛。終為塵俗喧。豈如弘七覺。揚鸞啟四門。夜氣清簫管。曉陣爍郊原。山風亂采眊。初晃麗文轅。林開前騎騁。逕曲羽旄屯。煙壁浮青翠。石瀨響飛奔。回輿下重閣。降道訪真源。談空匹泉涌。綴藻邁弦繁。輕生逢遇誤。並作輩龍鵷。顧已同偏爵。何用挹衢樽。（○廣弘明集三十。《詩紀》八十七。又《類聚》七十六引園、喧、門、原、轅、屯、奔、源、繁、鵷十韻。）

【和簡文帝賽漢高廟詩】

　　珪幣崇明祀。牲樽禮貴神。風驚如集廟。光至似來陳。徘徊靈駕入。叫咷倡歌新。將言非為己。致敬乃祈民。多才與多事。今古獨為鄰。（○《類聚》七十九。《詩紀》八十七。）

【行過康王故第苑詩】

　　入梁逢故苑。度薛見餘宮。尚識招賢閣。猶懷愛士風。靈光一超遠。衡館亦蒙籠。洞門餘舊色。甘棠留故叢。送禽悲不去。過客慕難窮。池竹徒如在。林堂曖已空。遠橋隔樹出。迥澗隱岸通。芳流小山桂。塵起大王風。具物咸如此。是地感余衷。空想陵前劍。徒悲壟上童。（劉集作桐。文苑同。又注云。一作童。《詩紀》雲。一作桐。○劉孝威集作過康王第宅。文苑英華三百七作過康王第宅。《詩紀》八十七。又《初學記》十引宮、風、籠、叢、窮、空、通、衷九韻。）

【閨怨詩】

　　本無金屋寵。長作玉階悲。一乖西北麗。寧復城南期。永巷愁無歇。應門閉有時。空勞織素巧。徒為團扇詞。匡床終不共。何由橫自私。（○《類聚》三十二。《詩紀》八十七。）

【帆渡吉陽洲詩】〖孝威同賦。〗

　　揚帆乘浪華。操鼓要風力。近樹儵而遐。遙山俄已逼。欲比驚龍制。將頓陽烏翼。客行悲道遠。唯須前路極。（○《類聚》二十七。文苑英華二百八十九作帆渡吉陽州。《詩紀》八十七。）

【詠簫詩】〖《詩紀》雲。英華作孝綽。今從藝文作孝儀。〗

　　危聲合鼓吹。絕弄混笙篪。管饒知氣促。釵動覺唇移。簫史安為貴。能令秦女隨。（○《類聚》四十四。《初學記》十六。文苑英華二百十二作劉孝綽。注云。一作儀。《詩紀》八十七。）

【詠織女詩】

　　金鈿已照曜。白日未蹉跎。欲待黃昏后。含嬌渡淺河。（○玉台新詠十。《類聚》四及《初學記》四作劉孝威。古今歲時雜詠二十五。《御覽》三十一。萬花谷后四作劉孝儀詩。《詩紀》八十七。）

【詠石蓮詩】

　　蓮名堪百萬。石姓重千金。不解無情物。那得似人心。（○玉台新詠十。《詩紀》八十七。）

【和詠舞詩】

　　回履裾香散。飄衫鈿響傳。低釵依促管。曼睇入繁弦。（○《類聚》四十三作和舞詩。《初學記》十五。萬花谷后三十二作劉孝儀詩。《詩紀》八十七。）

【又和】

　　轉袖隨歌發。頓履赴弦餘。度行過接手。回身乍斂裾。（○《類聚》四十三。《詩紀》八十七。）

【舞就行詩】

　　依歌移弱步。傍燭艷新妝。徐來翻應節。亂去反成行。（○《類聚》四十三。《初學記》十五。萬花谷后三十二。《詩紀》八十七。）

　　蕭子范

　　〈子范。字景則。齊豫章王嶷之子。永明中。封祁陽縣侯。除太子洗馬。梁受禪。例降爵為子。歷后軍記室參軍、司徒主簿。出為建安太守。遷南平王從事中郎、臨賀王長史。出為始興內史。遷秘書監。大寶元年。召為光祿大夫。不拜卒。年六十四。有千字文一卷、集十二卷。〉

【羅敷行】

　　城南日半上。微步弄妖姿。含情動燕俗。顧景笑齊眉。不憂桑葉盡。還意畏蠶飢。春風若有顧。惟願落花遲。（○《樂府詩集》二十八。《詩紀》八十五。）

【夏夜獨坐詩】

　　節序值徂炎。茲宵在三伏。憑軒佇涼氣。中筵倦煩燠。寂寞對空窗。

　　清疏臨夜行。蟲音亂階草。螢光繞庭木。簾月度斜輝。風光起餘馥。一傷年志罷。長嗟逝波速。（○《類聚》三。文苑英華百五十七。《詩紀》八十五。又《初學記》三引伏、燠、竹、木、馥五韻。）

【東亭極望詩】

　　晚流稍東急。暝景促西暉。水鳥銜魚上。蓮舟拂芰歸。郊原共超遠。林野雜依菲。從君采蘿葛。寧復想輕肥。（○《類聚》二十八。廣《文選》九。《詩紀》八十五。）

【春望古意詩】

　　光景斜漢宮。橫樑照采虹。春情寄柳色。鳥語出梅中。氛氳門裡思。逶迤水上風。落花徒入戶。何解妾床空。（○《類聚》三。《詩紀》八十五。）

【望秋月詩】

　　河漢東西陰。清光此夜出。入帳華珠被。斜筵照寶瑟。霜慘庭上蘭。風鳴檐下橘。獨見傷心者。孤燈坐幽室。（○《類聚》一。文苑英華百五十二作望月愁。《詩紀》八十五。）

【落花詩】

　　綠葉生半長。繁英早自香。因風亂胡蝶。未落隱鸝黃。飛來入斗帳。吹去上牙床。非是迎冬質。寧可值秋霜。（○《類聚》八十八。《詩紀》八十五。）

【夜聽雁詩】

　　天月廣庭輝。游雁犯霜飛。連翩辭朔氣。嘹淚獨南歸。夜長寒復靜。燈光曖欲微。凄凄不可聽。何況觸愁機。（○《類聚》九十一。文苑英華三百二十八。《詩紀》八十五。）

【後堂聽蟬詩】

　　試逐微風遠。聊隨夏葉繁。輕飛避楚雀。飲露入吳園。流音繞叢藿。餘響切高軒。借問邊城客。傷情寧可言。（○《初學記》三十。文苑英華三百三十。《詩紀》八十五。）

【入元襄王第詩】

　　伏軾窺東苑。收淚下玉橋。昔時方轂處。於今共寂寥。夾池猶裊裊。仙榭尚迢迢。一同西靡柏。徒思芳樹蕭。（○《類聚》三十四。文苑英華三百七。《詩紀》八十五。）

【歌】〖七誘系此歌。〗

　　井上李兮隨風標。垂翠帷兮夜難曉。獨處廓兮心悄悄。懷素縷之雙針。願因之於三鳥。（○《類聚》五十七。）

　　武陵王蕭紀

　　〈紀。字世詢。武帝第八子。天監中。封武陵郡王、揚州刺史。復為益州刺史。侯景亂。不赴援。僣號于蜀。改元大正。太清五年。眾潰。為元帝將樊猛所殺。年四十六。有集八卷。〉

【同蕭長史看妓】〖《詩紀》雲。《初學記》作劉孝綽。〗

　　燕姬奏妙舞。鄭女發清歌。回羞出曼臉。送態入嚬蛾。寧殊值行雨。詎減見凌波。想君愁日暮。應羡魯陽戈。（○玉台新詠七。《初學記》十五作劉孝綽同武陵王看妓。文苑英華二百十三作劉孝綽武陵殿下看妓。萬花谷后三十二作劉孝綽詩。《詩紀》七十一。）

【和湘東王夜夢應令詩】

　　昨夜夢君歸。賤妾下鳴機。懸知意氣薄。不著去時衣。故言如夢裡。賴得雁書飛。（○玉台新詠七。《類聚》三十二作夜夢詩。《詩紀》七十一。）

【曉思詩】〖《詩紀》作曉色。〗

　　晨禽爭學囀。朝花亂欲開。爐煙入斗帳。屏風隱鏡台。紅妝隨淚盡。盪子保時回。（《類聚》作當來。○玉台新詠七。《類聚》三十二作梁簡文帝。《詩紀》七十一。）

【明君詞】〖一作昭君辭。〗

　　塞外無春色。邊城有風霜。誰堪覽明鏡。持許照紅妝。（○文苑英華二百四作昭君怨。《樂府詩集》二十九。《詩紀》七十一。）

【閨妾寄征人】

　　斂色金星聚。縈悲玉箸流。願君看海氣。憶妾上高樓。（○玉台新詠七。《詩紀》七十一。）

【詠鵲】

　　欲避新枝滑。還向故巢飛。今朝聽聲喜。家信必應歸。（○《初學記》三十。文苑英華三百二十八。《詩紀》七十一。）

梁詩卷二十

　　梁簡文帝蕭綱

　　〈綱。字世纘。武帝第三子。天監六年。封晉安王。歷南兗州刺史、丹陽尹、荊州刺史、江州刺史。普通中。歷南徐州刺史。中大通初。征為揚州刺史。三年五月。立為皇太子。太清三年五月即位。明年。改元大寶。太清五年為侯景所弒。年四十九。追謚曰簡文皇帝。有集八十五卷。〉

【樂府】

【上之回】

　　前旆拂回中。後車臨桂宮。輕絲駐雲罕。春色繞川風。桃林方灼灼。柳路日曈曈。笳聲駭胡騎。清磬詟山戎。微臣今拜手。願帝永無窮。（○《樂府詩集》十六。《詩紀》六十七。）

【採桑】

　　春色映空來。先發院邊梅。細萍重疊長。新花歷亂開。連珂往淇上。接幰至叢台。叢台可憐妾。當窗望飛蝶。忌趺行衫領。熨鬥成褫攝。下床著珠佩。捉鏡安花鑷。薄晚畏蠶飢。競采春桑葉。寄語採桑伴。訝今春日短。枝高攀不及。葉細籠難滿。年年將使君。歷亂遣相聞。欲知琴里意。還贈錦中文。何當照梁日。還作入山雲。重門皆已閉。方知留客袂。可憐黃金絡。復以青絲系。必也為人時。誰令畏夫婿。（○文苑英華二百八。《詩紀》六十七。又《類聚》八十八及樂府二十八並引梅、開、台、蝶、褶、短、滿七韻。）

【樂府三首】

【蜀國弦歌篇十韻】

　　銅梁指斜谷。劍道望中區。通星上分野。作固下為都。雅歌因良宋。妙舞自巴渝。陽城嬉樂所。劍騎郁相趨。五婦行難至。百兩好游娛。牲祈望帝祀。酒酹蜀侯姝。江妃納重聘。卓女愛將雛。停弦時擊爪。息吹更治朱。脫衫湔錦浪。回扇避陽烏。聞君握節返。賤妾下城隅。（○玉台新詠七。文苑英華二百一作蜀國吟。《詩紀》六十七。）

【艷歌篇十八韻】〖《詩紀》雲。一作有女篇。〗

　　凌晨光景麗。倡女鳳樓中。前瞻削成小。傍望卷旌空。分妝間淺靨。繞臉傅斜紅。張琴未調軫。飲吹不至終。自知心所愛。出入仕秦宮。誰言連尹屈。更是莫敖通。輕軺綴皂蓋。飛轡轢雲驄。金鞍隨系尾。銜璅映纏鬃。戈鏤荊山玉。劍飾丹陽銅。左把蘇合彈。旁持大屈弓。控弦因鵲血。挽強用牛螉。弋獵多登隴。酣歌每入豐。暉暉隱落日。冉冉還房櫳。燈生陽燧火。塵散鯉魚風。流蘇時下帳。象簟復韜筒。霧暗窗前柳。寒疏井上桐。女蘿托松際。甘瓜蔓井東。拳拳恃君愛。歲暮望無窮。（○玉台新詠七。《樂府詩集》三十九。《詩紀》六十七。）

【妾薄命篇十韻】

　　名都多麗質。本自恃容姿。盪子行未至。秋胡無定期。玉貌歇紅臉。長顰串翠眉。奩鏡迷朝色。縫針脆故絲。本異搖舟咎。何關竊席疑。生離誰拊背。溘死詎來遲。王嬙貌本絕。踉蹌入氈帷。盧姬嫁日晚。非復少年時。轉山猶可遂。烏白望難期。妾心徒自苦。旁人會見嗤。（○玉台新詠七。文苑英華二百七作妾薄命篇。《樂府詩集》六十二作妾薄命。《詩紀》六十七。又《類聚》四聲下一作妾薄命行。引姿、期、眉、惟、時五韻。）

【君子行】

　　君子懷琬琰。不使涅塵淄。從容子雲閣。寂寞仲舒帷。多謝悠悠子。管窺良可悲。（○《類聚》四十一。《樂府詩集》三十二。《詩紀》六十七。）

【從軍行】

　　貳師惜善馬。樓蘭貪漢財。前年出右地。今歲討輪台。魚雲望旗聚。龍沙隨陣開。冰城朝浴鐵。地道夜銜枚。將軍號令密。天子璽書催。保時反舊里。遙見下機來。（○《類聚》四十一。《樂府詩集》三十二。）

　　雲中亭障羽檄驚。甘泉烽火通夜明。貳師將軍新築營。嫖姚校尉初出征。復有山西將。絕世愛雄名。三門應遁甲。五壘學神兵。白雲隨陣色。蒼山答鼓聲。邐迤觀鵝翼。參差睹雁行。先平小月陣。去滅大宛城。善馬還長樂。黃金付水衡。小婦趙人能鼓瑟。侍婢初笄解鄭聲。庭前柳絮飛已合。必應紅妝起見迎。（樂府作來起迎。注云。一作起見迎。○玉台新詠九作雜句從軍行。《類聚》四十一。文苑英華百九十九。《樂府詩集》三十二。《詩紀》六十七。）

【長安有狹斜行】

　　長安有徑少。塗徑不通輿。道逢雙總丱。扶輪問我居。我居青門北。可憶復易尋。大息騫金勒。中息綰黃銀。小息始得意。黃頭作弄臣。三息俱入門。雅志揚清塵。三息俱上堂。觴餚滿四

　　陳。三息俱入戶。照耀光容新。大婦舒綺絪。中婦拂羅巾。小婦最容冶。映交易學嬌顰。丈人且安坐。清謳出絳唇。（○《樂府詩集》三十五。《詩紀》六十七。）

【泛舟橫大江】

　　〖魏文帝飲馬長城窟行曰：泛舟橫大江。討彼犯荊虜。〗

　　滄波白日暉。遊子出王畿。旁望重山轉。前觀遠帆稀。廣水浮雲吹。江風引夜衣。旅雁同洲宿。寒鳧夾浦飛。行客誰多病。當念早旋歸。（○文苑英華百九十三。《樂府詩集》三十八。《詩紀》六十七。）

【隴西行三首】

　　邊秋胡馬肥。雲中驚寇入。勇氣特無侶。輕兵救邊急。沙平不見虜。嶂嶮還相及。出塞豈成歌。經川未遑汲。烏孫塗更阻。康居路猶澀。月暈抱龍城。星流照馬邑。長安路遠書不還。寧知征人獨佇立。（○《類聚》四十一。文苑英華百九十八。《樂府詩集》三十七。《詩紀》六十七。）

　　隴西四戰地。羽檄歲時聞。護羌擁漢節。校尉立元勛。石門留鐵騎。冰城息夜軍。洗兵逢驟雨。送陣出黃雲。沙長無止泊。水脈屢縈分。當思勒彝鼎。無用想羅裙。（○文苑英華百九十八。《樂府詩集》三十七。《詩紀》六十七作泛舟橫大江。）

　　悠悠懸旆旌。知向隴西行。減灶驅前馬。銜枚進后兵。沙飛朝似幕。雲起夜疑城。回山時阻路。絕水亟稽程。往年郅支服。今歲單于平。方歡凱樂盛。飛蓋滿西京。（○同上）

【雁門太守行三首】

　　輕霜中夜下。黃葉遠辭枝。寒苦春難覺。邊城秋易知。風急旍旗斷。塗長鎧馬疲。少解孫吳法。家本幽並兒。非關買雁肉。徒勞皇甫規。（○《類聚》四十二作燕門太守歌。文苑英華百九十六。《樂府詩集》三十九。《詩紀》六十七。）

　　隴暮風恆急。關寒霜自濃。櫪馬夜方思。邊衣秋未重。潛師夜接戰。略地曉摧鋒。悲笳動胡塞。高旗出漢墉。勤勞謝功業。清白報迎逢。非須主人賞。寧期定遠封。單于如未系。終夜慕前蹤。（○文苑英華百九十六。《樂府詩集》三十九。《詩紀》六十七。）

　　三月楊花合。四月麥秋初。幽州寒食罷。鄭國採桑疏。便聞雁門戍。結束事戎車。寄語金閨妾。勿怨寒床虛。。鵝軍攻日逐。燕騎盪康居。大宛歸善馬。小月送降書。（○《顏氏家訓》文章篇。○逯按。以韻斷之。此為三月篇佚文也。）

【京洛篇】〖《詩紀》雲。樂府作煌煌京洛行。列鮑照后而逸作者之名。或以為鮑照詩。非也。〗

　　南遊偃師縣。斜上灞陵東。回瞻龍首堞。遙望德陽宮。重門遠照耀。天閣復穹窿。城榜疑復道。樹里識松風。黃河入洛水。丹泉繞射熊。夜輪懸素魄。朝光盪碧空。秋霜曉驅雁。春雨暮成虹。曲陽造甲第。高安還禁中。劉蒼歸作相。竇憲出臨戎。此時車馬合。茲晨冠蓋通。誰知兩京盛。歡宴遂無窮。（○《類聚》四十二。文苑英華百九十二。《樂府詩集》三十九作煌煌京洛行。《詩紀》六十七。）

【棹歌行】

　　妾家住湘川。菱歌本自便。風生解刺浪。水深能捉船。葉亂由牽荇。絲飄為折蓮。濺妝疑薄汗。沾衣似故湔。浣紗流暫濁。汰錦色還鮮。參同趙飛燕。借問李延年。從來入弦管。詎在棹歌前。（○《類聚》四十二。文苑英華二百三。《樂府詩集》四十。《詩紀》六十七。）

【怨歌行】

　　十五頗有餘。日照杏梁初。蛾眉本多嫉。掩鼻特成虛。持此傾城貌。翻為不肖軀。秋風吹海水。寒霜依玉除。月光臨戶駛。荷花依浪舒。望檐悲雙翼。窺沼泣前魚。苔生履處沒。草合行人疏。裂紈傷不盡。歸骨恨難祛。早知長信別。不避後園輿。（○文苑英華二百十一。《樂府詩集》四十二。《詩紀》六十七。）

【美女篇】

　　佳麗盡關情。風流最有名。約黃能效月。裁金巧作星。粉光勝玉靚。衫薄擬蟬輕。密態隨流臉。嬌歌逐軟聲。朱顏半已醉。微笑隱香屏。（○文苑英華百九十三。《樂府詩集》六十三。《詩紀》六十七。）

【鬥雞篇】

　　歡樂良無已。東郊春可游。百花非一色。新田多異流。龍尾橫津漢。車箱起戍樓。玉冠初警敵。芥羽忽猜儔。十日驕既滿。九勝勢恆遒。脫使田饒見。堪能說魯侯。（○《初學記》三十。文苑英華二百六。《詩紀》六十七。又《類聚》九十一作鬥雞詩。引傳、遒、侯三韻。）

【苦熱行】

　　六龍騖不息。三伏起炎陽。寢興煩几案。俯仰倦幃床。滂沱汗似鑠。微靡風如湯。洄池愧玉浪。蘭殿非含霜。細簾時半卷。輕幌乍橫張。雲斜花影沒。日落荷心香。願見洪崖井。詎憐河朔觴。（○《類聚》五作苦熱詩。文苑英華二百十作苦熱。《樂府詩集》二十五。《詩紀》六十七。）



【茱萸女】

　　茱萸生狹斜。結子復銜花。遇逢纖手摘。濫得映鉛華。雜與鬟簪插。偶逐鬢鈿斜。東西爭贈玉。縱橫來問家。不無夫婿馬。空駐使君車。（○《樂府詩集》七十三。《詩紀》六十七。）

【棗下何纂纂】

　　〖古咄唶歌曰：棗下何攢攢。榮華各有時。〗

　　垂花臨碧澗。結翠依丹巘。非直入游宮。兼期值靈苑。落日芳春暮。遊人歌吹晚。弱刺引羅衣。朱實凌還幰。且歡洛浦詞。無羡安期遠。（○《樂府詩集》七十四。《詩紀》六十七。）

【金】〖文苑雲。一作會。〗樂歌

　　槐香欲復井。楊柳正藏鴉。山爐好無比。玉構火窗賒。床頭辟繩結。鏡上領巾斜。鐵鑊種樑子。銅樞生棗花。開門拋水柱。城按特言家。（○文苑英華百九十三。《樂府詩集》七十四。《詩紀》六十七。）

【行幸甘泉宮】

　　雉歸海水寂。裘來重譯通。吉行五十里。隨處宿離宮。鼓聲恆入地。塵飛上暗空。尚書隨豹尾。太史逐相風。銅鳴周國鐩。旗曳楚雲虹。幸臣射復罷。從騎新歌終。董桃拜金紫。賢妻侍禁中。不羡神仙侶。排煙逐駕鴻。（○文苑英華二百三作幸甘泉宮歌。《樂府詩集》八十四。《詩紀》六十七。）

【有所思】

　　昔未離長信。金翠奉乘輿。何言人事異。夙昔故恩疏。寂寞錦筵靜。玲瓏玉殿虛。掩閨泣團扇。羅幌詠蘼蕪。（○文苑英華二百二。《樂府詩集》十七。《詩紀》六十七。）

【臨高台】〖《詩紀》雲。玉台作梁武帝。〗

　　高台半行雲。望望高不極。草樹無參差。山河同一色。彷佛洛陽道。道遠難別識。玉階故情人。情來共相憶。（○玉台新詠七作梁武帝。文苑英華二百十。《樂府詩集》十八。《詩紀》六十七。）

【和湘東王橫吹曲三首】

【折楊柳】〖《詩紀》雲。樂府作柳惲者非。〗

　　楊柳亂成絲。攀折上春時。葉密鳥飛礙。風輕花落遲。城高短簫發。林空畫角悲。曲中無別意。並是為相思。（○玉台新詠七。《類聚》八十九。文苑英華二百八。《樂府詩集》二十二作柳惲。《詩紀》六十七。）

【洛陽道】

　　洛陽佳麗所。大道滿春光。游童初挾彈。蠶妾始提筐。金鞍照龍馬。羅袂拂春桑。玉車爭晚入。潘果溢高箱。（○玉台新詠七。《類聚》四十二。文苑英華百九十二。《樂府詩集》二十三。《詩紀》六十七。）

【紫騮馬】

　　賤妾朝下機。正值良人歸。青絲懸玉鐙。朱汗染香衣。驟急珂彌響。⻊甫多塵亂飛。彫菰幸可薦。故心君莫違。（樂府雲。一作故人心莫違。○玉台新詠七。《類聚》九十三。文苑英華二百九。《樂府詩集》二十四。《詩紀》六十七。）

【長安道】

　　神皋開隴右。陸海實西秦。金槌抵長樂。復道向宜春。落花依度幰。垂柳拂行輪。金張及許史。夜夜尚留賓。（○文苑英華百九十二。《樂府詩集》二十三。《詩紀》六十七。）

【江南思二首】

　　江南有妙妓。時則應璿樞。月暈蘆灰缺。秋還懸炭枯。含丹和九轉。芳樹蔭千株。何辭天後誚。終是列仙都。（《詩紀》雲。懸炭事見《淮南子》。亦古候氣之法。說林雲。懸羽與炭而知燥濕之氣。○文苑英華二百一作江南行。《樂府詩集》二十六。《詩紀》六十七。）

　　桂楫晚應旋。歷岸扣輕舷。紫荷擎釣鯉。銀筐插短蓮。人歸浦口暗。那得久回船。（○同上）

【雞鳴高樹顛】

　　碧玉好名倡。夫婿侍中郎。桃花全復井。金門半隱堂。時欣一來下。複比雙鴛鴦。雞鳴天尚早。東與定未光。（○文苑英華二百六。《樂府詩集》二十八。《詩紀》六十七。）

【明君詞】

　　玉艷光瑤質。金鈿婉黛紅。一去葡萄觀。長別披香宮。秋檐照漢月。愁帳入胡風。妙工偏見詆。無由情恨通。（○文苑英華二百四作昭君怨。《樂府詩集》二十九。《詩紀》六十七。）

　　當置酒（《詩紀》雲。陸士衡集亦載此詩。今從樂府作簡文。○逯按。詩可兩存。）

　　置酒宴嘉賓。矚迥臨飛觀。絕嶺隔天餘。長嶼橫江半。日色花上綺。風光水中亂。三益既葳蕤。四始方蔥粲。（○《樂府詩集》三十一。陸士衡文集七。《詩紀》六十七。）

【詠中婦織流黃】

　　翻花滿階砌。愁人獨上機。浮雲西北起。孔雀東南飛。調絲時繞腕。易鑷乍牽衣。鳴梭逐動釧。紅妝映落暉。（○《類聚》六十五。《樂府詩集》三十五。《詩紀》六十七。）

【艷歌曲】

　　雲楣桂成戶。飛棟杏為梁。斜窗通蕊氣。細隟塵光。裁衣魏后尺。汲水淮南床。青驪暮當返。預使羅裾香。（○玉台新詠七。《類聚》四十二。《樂府詩集》三十九作艷歌行。《詩紀》六十七。）

【怨詩】

　　秋風與白團。本自不相安。新人及故愛。意氣豈能寬。黃金肘后鈴。白玉案前盤。誰堪空對此。還成無歲寒。（○玉台新詠七。《樂府詩集》四十一。《詩紀》六十七。）

【採蓮曲二首】〖《詩紀》雲。玉台共作一首。〗

　　晚日照空磯。採蓮承晚暉。風起湖難度。蓮多摘未稀。棹動芙蓉落。船移白鷺飛。荷絲傍繞腕。菱角遠牽衣。（○《類聚》八十二作採蓮詩。《樂府詩集》五十。《詩紀》六十七。）

　　常聞蕖可愛。採擷欲為裙。葉滑不留綖。心忙無假薰。千春誰與樂。唯有妾隨君。（○同上）

【霹靂引】

　　來從東海上。發自南山陽。時聞連鼓響。乍散投壺光。飛車走四瑞。繞電發時祥。令去於斯表。殺來永傳芳。（○《樂府詩集》五十七。《詩紀》六十七。）

【雉朝飛操】

　　晨光照麥畿。平野度春翚。避鷹時聳角。妒壠或斜飛。少年從遠役。有恨意多違。不如隨盪子。羅袂拂臣衣。（○《類聚》九十作雉朝飛詩。《樂府詩集》五十七。《詩紀》六十七。）

【雙燕離】

　　雙燕有雄雌。照日兩差池。銜花落北戶。逐蝶上南枝。桂棟本曾宿。虹梁早自窺。願得長如此。無令雙燕離。（○《類聚》九十二作雙燕詩。《樂府詩集》五十八。《詩紀》六十七。）

【貞女引】

　　借問懷春台。百尺凌雲霧。北有歲寒松。南臨汝貞樹。庭花對帷滿。隙月依枝度。但使明妾心。無嗟坐遲暮。（○《樂府詩集》五十八。《詩紀》六十七。）

【龍丘引】

　　龍丘一回首。楚路蒼無極。水照弄珠影。雲吐陽台色。浦狹村煙度。洲長鳥息游。盪逐歸春心。空憐無羽翼。（○《樂府詩集》五十八。《詩紀》六十七。）

【賦得當壚】

　　十五正團團。流光滿上蘭。當壚設夜酒。宿客解金鞍。迎來挾瑟易。送別但歌難。欲知心恨急。翻令衣帶寬。（○玉台新詠七作賦得詠當壚。《樂府詩集》六十三。《詩紀》六十七。）

【升仙篇】

　　少室堪求道。明光可學仙。丹繪碧林宇。綠玉黃金篇。雲車了無轍。風馬詎須鞭。靈桃恆可餌。幾回三千年。（○文苑英華百九十三。《樂府詩集》六十四。《詩紀》六十七。）

【和人愛妾換馬】

　　功名幸多種。何事苦生離。誰言似白玉。定是愧青驪。必取匣中釧。回作飾金羈。真成恨不已。願得路傍兒。（○《類聚》九十三。《樂府詩集》七十三作愛妾換馬。《詩紀》六十七。）

【半路溪】

　　相逢半路溪。隔溪猶不渡。望望判知是。翩翩識行步。摘贈蘭澤芳。欲表同心句。先將動舊情。恐君疑妾妒。（○樂府《詩紀》七十四作梁元帝。《詩紀》六十七。○逯按。此歌應依樂府編入元帝集。）

【擬沈隱侯夜夜曲】

　　靄靄夜中霜。何關向曉光。枕啼常帶粉。身眠不著床。蘭膏盡更益。薰爐滅復香。但問愁多少。便知夜短長。（○玉台新詠七。《樂府詩集》七十六。《詩紀》六十七。）

【獨處怨】

　　獨處恆多怨。開幕試臨風。彈棋鏡奩上。傅粉高樓中。自從征馬去。音信不曾通。只恐金屏掩。明年已復空。（○《樂府詩集》七十六作獨處愁。《詩紀》六十七。）

【代樂府三首】

【楚妃嘆】

　　幽閨情脈脈。〖玉台作閨閑漏永永。《類聚》、樂府同。《詩紀》雲。一作閨閑漏永永。〗漏長宵寂寂。草螢飛夜戶。絲蟲繞秋壁。薄笑夫為欣。微歡還成戚。金簪鬢下垂。玉箸衣前滴。（○玉台新詠七。《類聚》四十二。《樂府詩集》二十九。《詩紀》六十七。）

【新成】〖《初學記》作城。文苑、樂府同。〗安樂宮

　　遙看雲霧中。刻桷映丹紅。珠簾通曉日。金華拂夜風。欲知歌管處。來過安樂宮。（○玉台新詠七。《類聚》六十二。《初學記》二十三。文苑英華百九十二。《樂府詩集》三十八。萬花谷后二十三。《詩紀》六十七。）

【雙桐生空井】

　　〖魏明帝猛虎行曰：雙桐生空井。〗

　　季月雙桐井。新枝雜舊株。晚葉藏棲鳳。朝花拂曙烏。還看西子照。銀床系轆轤。（○玉台新詠七。《樂府詩集》三十一。《詩紀》六十七。）

【雍州曲三首】

【南湖】

　　南湖荇葉浮。復有佳期游。銀綸翡翠鉤。玉舳芙蓉舟。荷香亂衣麝。橈聲隨急流。（○玉台新詠七。《樂府詩集》四十八。《詩紀》六十七。）

【北渚】

　　岸陰垂柳葉。平江含粉堞。好值城旁人。多逢蕩舟妾。綠水濺長袖。浮苔染輕楫。（○同上）

【大堤】

　　宜城斷中道。行旅亟留連。出妻工織素。妖姬慣數錢。炊雕留上

　　客。貰酒逐神仙。（○同上）

【賦樂府得大垂手】

　　垂手忽迢迢。飛燕掌中嬌。羅衣姿風引。輕帶任情搖。詎似長沙地。促舞不回腰。（○玉台新詠七。《樂府詩集》七十六作吳均。《詩紀》六十七。）

【小垂手】

　　舞女出西秦。躡影舞陽春。且復小垂手。廣袖拂紅塵。折腰應兩袖。頓足轉雙巾。蛾眉與曼臉。見此空愁人。（○《樂府詩集》七十六作吳均。《詩紀》六十七。○逯按。此歌應依樂府入吳均集。）

【有所傷三首】〖《詩紀》作有所思。〗

　　可嘆不可思。可思不可見。餘弦斷瑟柱。殘朱染歌扇。（○玉台新詠十。《詩紀》六十七。）

　　寂寂暮檐響。黯黯垂簾色。唯有瓴甋苔。如見蜘蛛織。（○同上）

　　入林看碚礧。春至定無賒。何時一可見。更得似梅花。（○同上）

【蜀道難二首】

　　建平督郵道。魚復永安宮。若奏巴渝曲。時當君思中。（○《樂府詩集》四十。《詩紀》六十七。）

　　巫山七百里。巴水三回曲。笛聲下復高。猿啼（○《類聚》四十二。文苑英華二百。《樂府詩集》四十。萬花谷續十二。《詩紀》六十七。）

【采菱曲】

　　菱花落復含。桑女罷新蠶。桂棹浮星艇。徘徊蓮葉南。（○《類聚》八十二。《樂府詩集》五十一。《詩紀》六十七。）

【別鶴】〖一作烏棲曲。〗

　　接翮同發燕。孤飛獨向楚。值雪已迷群。驚風復失侶。（○《樂府詩集》五十八。文苑英華二百六作烏棲曲。《詩紀》六十七。○逯按。樂府是。）

【生別離】

　　別離四弦聲。相思雙笛引。一去十三年。復無好音信。（○文苑英華二百二。《樂府詩集》七十二。《詩紀》六十七。）

【夜夜曲】

　　北斗闌干去。夜夜心獨傷。月輝橫射枕。燈光半隱床。（○玉台新詠十。《樂府詩集》七十六作沈約。《詩紀》六十七。○逯按。玉台七已有簡文和沈約夜夜曲。則此篇自以作沈約者為是。玉台蓋誤。）

【春江曲】〖《樂府詩集》作春江行。〗

　　客行只念路。相爭度京口。誰知堤上人。拭淚空搖手。（○玉台新詠十。《樂府詩集》七十六。《詩紀》六十七。）

【桃花曲】

　　但使新花艷。得間美人簪。何須論后實。怨結子瑕心。（○《樂府詩集》七十七。《詩紀》七十七。）

【樹中草】

　　幸有青袍色。聊因翠幄凋。雖間珊瑚蒂。非是合歡條。（○《樂府詩集》七十七。《詩紀》七十七。）

【上留田行】〖以下七言。〗

　　正月土膏初欲發。天馬照耀動農祥。田家斗酒群相勞。為歌長安金鳳凰。（○文苑英華二百十一。《樂府詩集》三十八。《詩紀》六十七。）

【烏夜啼】

　　綠草庭中望明月。碧玉堂里對金鋪。鳴弦搗捩發初異。挑琴欲吹眾曲殊。不疑三足朝含影。直言九子夜相呼。羞言獨眠枕下淚。托道單棲城上烏。（○文苑英華二百六。《樂府詩集》四十七。《詩紀》六十七。）

【烏棲曲四首】

　　芙蓉作船絲作糹乍。北斗橫天月將落。採桑渡頭礙黃河。郎今欲渡畏風波。（○玉台新詠九。《類聚》四十二。《樂府詩集》四聲下八。《詩紀》六十七。）

　　浮雲似帳月成鉤。那能夜夜南陌頭。宜城醞酒今行熟。停鞍系馬暫棲宿。（○玉台新詠九。《類聚》四十二。文苑英華二百六。《樂府詩集》四十八。《詩紀》六十七。）

　　青牛丹轂七香車。可憐今夜宿倡家。倡家高樹烏欲棲。羅幃翠帳向君低。（○同上）

　　織成屏風金屈膝。牛唇玉面燈前出。相看氣息望君憐。誰能含羞不自前。（○同上）

【採菊篇】

　　月精麗草散秋株。洛陽少婦絕妍姝。相呼提筐採菊珠。朝起露濕沾羅襦。東方千騎從驪駒。更不下山逢故夫。（○文苑英華二百八。《樂府詩集》六十四。《詩紀》六十七。）

【東飛伯勞歌二首】〖一雲紹古歌。○《詩紀》雲。劉孝威擬古應教別見。〗

　　翻階蛺蝶戀花情。容華飛燕相逢迎。誰家總角歧路陰。裁紅點翠愁人心。天窗綺井曖徘徊。珠簾玉篋明鏡台。可憐年幾十三四。工歌巧舞入人意。白日西落楊柳垂。含情弄態兩相知。（○文苑英華二百三作紹古歌。《樂府詩集》六十八。《詩紀》六十七。）

　　西飛迷雀東羈雉。倡樓秦女乍相值。誰家妖麗鄰中止。輕妝薄粉光閭里。網戶珠綴曲瓊鉤。芳茵翠被香氣流。少年年幾方三六。含嬌聚態傾人目。餘香落蕊坐相催。可憐絕世為誰媒。（○同上）

【雞鳴篇】〖○以下雜言。〗

　　塒雞識將曙。長鳴高樹顛。啄葉疑障羽。排花強欲前。意氣多驚舉。飄颺獨無侶。陳思助斗協狸膏。郈昭妒敵安金距。丹山可愛有鳳凰。金門飛舞有鴛鴦。何如五德美。豈勝千里翔。（○《類聚》九十一作雞鳴詩。《樂府詩集》二十八作劉孝威。《詩紀》六十七。）

【度關山】

　　關山遠可度。遠度復難思。直指遮歸道。都護總前期。力農爭地利。轉戰逐天時。材官蹶張皆命中。弘農越騎盡搴旗。搴旗遠不息。允虜何窮極。狼居一封難再睹。閼氏永去無容色。銳氣且橫行。朱旗亂日精。先屠光祿塞。卻破夫人城。凱歌還舊里。非是炫軾名。（文苑作凱歌歸舊還。今日是功名。又注。一作凱歌還舊里。非是炫功名。○《類聚》四十二作渡關山行。文苑英華百九十八。《樂府詩集》二十七。《詩紀》六十七。）

【江南弄三首】〖《詩紀》雲。玉台新本、樂府、英華並作昭明。今從藝文作簡文。○逯按。玉台舊刻稱簡文為皇太子。後人遂謬以為昭明。故諸詩系名多錯互也。〗

【江南曲】

　　〖和雲。陽春路。時使佳人度。〗

　　枝中上春並歸。長揚掃地桃花飛。清風吹人光照衣。光照衣。景將夕。擲黃金。留上客。（○《類聚》四十二。文苑英華二百一。《樂府詩集》五十。《詩紀》六十七。）

【龍笛曲】

　　〖和雲。江南岸。真能下翔鳳。（《類聚》作江真弄。真態翔鳳。陽春台。同去復同來。）〗

　　金門玉堂臨水居。一嚬一笑千萬餘。遊子去還願莫疏。願莫疏。意何極。雙鴛鴦。兩相意。（○《樂府詩集》五十作梁昭明太子。《詩紀》六十七。）

【採蓮曲】

　　〖和雲。採蓮歸。淥水好沾衣。〗

　　桂楫蘭橈浮碧水。江花玉面兩相似。蓮疏藕折香風起。香風起。白日低。採蓮曲。使君迷。（○《樂府詩集》五十作梁昭明太子。《詩紀》六十七。○逯按。文苑英華二百八引梁簡文帝曲與此少異。曲辭雲。採蓮歸。綠水好沾衣。桂舟蘭橈浮江花。江水玉面兩相似。蓮疏藕折香風起。白日低。採蓮曲。使君迷。江花下又注。一作碧水。）

【淫豫歌】

　　淫豫大如服。瞿塘不可觸。金沙浮轉多。桂浦忌經過。（○《樂府詩集》八十六。梁簡文帝集上。）

梁詩卷二十一

　　梁簡文帝蕭綱

【詩】

【和贈逸民應詔詩】〖十二章○以下四言。〗

　　紫微垂象。常居為政。司牧則之。以膺天命。明明我皇。乃神乃聖。功韜玉檢。道光金鏡。爰昔在田。君德夙盛。

　　逷矣西土。惟天有漢。姬實剪商。劉亦撥亂。赫然浮夏。同符共貫。干回龍動。雲蒸冰渙。一戎定齊。二儀貞觀。

　　軒衣禹食。以服以膳。舜漆堯廚。匪耽匪盻。夤畏上天。丕顯無倦。百神效職。群祀歲遍。瑞草晨開。德星昏見。

　　鏗鏘六樂。昭彰七藝。白獸談經。石渠稱制。齊稷罷疑。魯洙忘滯。南風慶雲。禹謨湯誓。不有今弘。安知昔細。

　　谷稼斯重。珠玉為輕。我畯既樂。我憶已盈。貢田靡撤。譏關不征。四人遷貿。百貨社行。樓船舉帆。賣葯藏名。

　　方叔率止。軍幕洞開。如Ａ５３如獸。如霆如雷。呼韓北款。樓蘭南摧。威加四海。武詟九垓。有苗已格。徐方不回。

　　愍茲五濁。矜此四流。既開慧海。廣列檀舟。金輪寶印。丹枕白牛。率土祛惑。含生離憂。大羅網息。作士刑休。

　　三兆驗佃。百工寫質。既盛商年。且高周日。嘉謀沃心。王道乂密。聖猷獨照。運茲得一。君唱臣從。無違何弼。

　　負壺井谷。擊壤衢中。猶紆帝念。歌詠自衷。思諸舉逸。美彼淳風。國獻選士。鄉薦教忠。論才司馬。試射郊宮。

　　准測天度。鍾應星璣。風除總至。草復具腓。冰輕寒盡。泉長春歸。射干先動。載勝行飛。千門照日。五達含暉。

　　伊臣不佞。叨備元子。傳訓弦頌。司教詩史。朱綬傍垂。安車高跱。膳則不會。宴則以齒。澤優禮博。兢懼何已。

　　聖親明主。千載一逢。子法臣道。竭誠思恭。周記希習。齊葴願從。雖加砥礪。顧揆愚蠢。匪躬斯鑒。孰肯為容。（文館詞林百五十八）

【三日侍皇太子曲水宴詩】〖並序〗

　　竊以周成洛邑。自流水以禊除。晉集華林。同文軌而高宴。莫不禮具義舉。沓矩重規。昭動神明。雍熙鍾石者也。皇太子生知上德。英明在躬。智湛靈珠。辯均河注。騰茂實于三善。振嘉聲于八區。是節也。上巳屬辰。餘萌達壤。倉庚應律。女夷司候。爾乃分階樹羽。疏泉泛爵。蘭觴沿溯。蕙餚來往。賓儀式序。盛德有容。吹髮孫枝。聲流嶰谷。舞艷七盤。歌新六變。游雲駐彩。仙鶴來儀。都人野老。雲集霧會。結軫方衢。飛軒照日。（闕）

　　震德葉靈。年芳節淑。濯伊臨灞。盪心愉目。驤騎晨野。挫金曉陸。蕙氣卷旌。神飆擎轂。層岑偃蹇。聳觀岧嶢。煙生翠幕。日照綺寮。銀華晨散。金芝暮搖。綠水動葉。丹距映條。顧惟菲薄。徒承恩裕。藝學未優。聲績不樹。豈辯寧摛淮賦。徒偶群龍。終慚並馭。（歲時雜詠作驅。○《類聚》四。古今歲時雜詠十六。《詩紀》六十八。又《初學記》四引淑、目、陸、轂、嶢、寮、搖七韻。）

【九日侍皇太子樂游苑詩】

　　離光麗景。神英春裕。副極儀天。金鏘玉度。監撫昭明。善物宣布。惠潤昆瓊。澤熙垂露。秋晨精曜。駕動宮闈。露點金節。霜沈玉璣。玄戈側影。翠羽翻暉。庭回鶴蓋。水照犀衣。蘭羞薦俎。竹酒澄芬。千音寫鳳。百戲承雲。紫燕躍武。赤兔越空。橫飛鳥箭。半轉蛇弓。（○《類聚》四。《詩紀》六十八。）

【應令詩】

　　微軀多幸。接萼嘉運。紫幄承慈。青衿稟訓。傍玉流溫。依蘭染薰。百氏既洽。六義乃擒。辭河瀉潤。高論忘疲。翠幕晨宇。朱花夜池。窗斜八綺。燈懸百枝。（○《類聚》二十一。《詩紀》六十八。）

【愍亂詩】

　　〖南史曰：朱異方幸。在朝莫不側目。雖太子亦不能平。及侯景亂圍城。城內咸尤異。簡文為四言詩。〗

　　瞻彼坂田。嗟斯氛霧。謀之不臧。褰我王度。（○南史朱異傳。《詩紀》六十八。）

【上巳侍宴林光殿曲水詩】〖以下五言。〗

　　芳年留帝賞。應物動天襟。挾苑連金陣。分衢度羽林。帷宮對廣掖。層殿邇高岑。風旗爭曳影。亭皋共生陰。林花初墮蒂。池荷欲吐心。（○《類聚》四。《初學記》四。古歲時時雜詠十六。文苑英華百七十二。《詩紀》六十八。）

【和武帝宴詩二首】〖一作和武帝講武宴。〗

　　校尉開疏勒。將軍定月支。南通新息柱。北屆武陽碑。豫遊戲馬館。教戰昆明池。銀塘瀉清渭。銅溝引直漪。常從良家子。命中幽並兒。金鞍飾紫佩。玉燕帖青驪。車書今已共。願奏雲亭儀。（○《類聚》五十九。《詩紀》六十八。）

　　祭壺今息鼓。董案或開帷。聊舉青龍陣。正取絳宮時。犒兵隨後拒。軷祭逐前師。軍門初露節。步陳始分旗。（○同上）

【侍游新亭應令詩】

　　神襟愍行邁。歧路愴徘徊。遙瞻十里陌。傍望九城台。鳳管流虛谷。龍騎藉春荄。曉光浮野映。朝煙承日回。沙文浪中積。春陰江上來。柳葉帶風轉。桃花含雨開。聖情蘊珠綺。札命表英才。顧憐碔砆質。何以儷瓊瑰。（《詩紀》誤作環。○文苑英華百七十九。《詩紀》六十八。）

【奉和登北顧樓詩】〖和武帝。〗

　　舂陵佳麗地。濟水鳳凰宮。況此徐方域。川岳邁周灃。皇情愛歷覽。游涉擬崆峒。聊驅式道候。無勞襄野童。霧崖開早日。晴天歇晚虹。去帆入雲里。遙星出海中。（○《類聚》六十三作奉和登北顧樓詩。《初學記》二十四。文苑英華百七十五。《詩紀》六十八。）

【登烽火樓詩】

　　聳樓排樹出。卻堞帶江清。陟峰試遠望。鬱郁盡郊京。萬邑王畿曠。三條綺陌平。亘原橫地險。孤嶼派流生。悠悠歸棹入。渺渺去帆驚。水煙浮岸起。遙禽逐霧征。（○《類聚》六十三。文苑英華三百十一。《詩紀》六十八。）

【玩漢水詩】

　　雜色昆崙水。泓澄龍首渠。豈若茲川麗。清流疾且徐。離離細磧凈。藹藹樹陰疏。石衣隨溜卷。水芝扶浪舒。連翩瀉去楫。鏡澈倒遙墟。聊持點纓上。於是察川魚。（○《類聚》八。《詩紀》六十八。）

【登城詩】

　　日影半東檐。靖念空杼柚。小堂倦縹書。華池厭修竹。寂寞既寡悰。登城望原陸。遙山半吐雲。嚴飈時響谷。靡靡見虛煙。森森視寒木。落霞乍續斷。晚浪時回復。遠矚既濡翰。徒自勞心目。短歌雖可裁。緣情非霧縠。（○《類聚》六十三。《詩紀》六十八。）

【山池詩】

　　日暮芙蓉水。聊登鳴鶴舟。飛艫飾羽{艹眊}。長幔復緹紬。停輿依柳息。住蓋影空留。古樹橫臨沼。新藤上掛樓。魚游向暗集。戲鳥逗楂流。（○《類聚》九。《詩紀》六十八。）

【贈張纘詩】

　　儀錶咸推挹。牆仞難窺踐。既當垂帷學。復折波濤辯。綺思曖霞飛。清文煥飈轉。朱旗赫容與。凋啟紛曜煜。波搖白鱧舟。風動蒼鷹舳。九疑勢參差。江天相蔽虧。三春灃浦葉。九月洞庭枝。洞庭枝裊娜。灃浦葉參差。芬芳與搖落。俱應傷別離。（○《類聚》三十一。文苑英華二百四十七。《詩紀》六十八。）

【餞廬陵內史王修應令詩】

　　餞行臨上節。開筵命羽觴。回池瀉飛棟。濃雲垂畫堂。疏槐未合影。仄日暫流光。園梅斂新藻階惠結初芳。（○《類聚》二十九。《詩紀》六十八。）

【餞臨海太守劉孝儀蜀郡太守劉孝勝詩】

　　碣石臨樂海。峨嵋距西候。兩杜昔夾河。二龍今出守。方無夜犬驚。向息神牛斗。涼風繞輕幕。麥雨交新溜。念此一銜觴。懷離在惟舊。（○《類聚》二十九。《詩紀》六十八。）

【經琵琶峽詩】

　　由來歷山川。此地獨回邅。百領相紆文苑同。蔽。千崖共隱天。橫峰時礙水。斷岸或通川。還瞻已迷向。直去復疑前。夕波照孤月。山枝斂夜煙。此時愁緒密。□□魂九遷。（○文苑英華百六十一作琵琶峽。《詩紀》六十八。又《類聚》二十七引天、川二韻。）

【仙客詩】

　　漆水豈難變。桐刀乍可揮。青書長命籙。紫水芙蓉衣。高翔五嶽小。低望九河微。穿池聽龍長。叱石待羊歸。酒闌時節久。桃生歲月稀。（○《類聚》七十八。《詩紀》六十八。）

【往虎窟山寺詩】〖《詩紀》雲。考藝文此詩簡文帝作。觀弘明集所載王冏諸臣和詩可證也。弘明集作江令詩。蓋有脫簡紊誤爾。〗

　　塵中喧慮積。物外眾情捐。茲地信爽塏。墟壟曖阡綿。藹藹車徒邁。飄飄旌眊懸。細松斜繞逕。峻領半藏天。古樹無枝葉。荒郊多野煙。分花出黃鳥。掛石下清泉。蓊鬱均雙樹。清虛類八禪。棲神紫台上。縱意白雲邊。徒然嗟小葯。何由齊大年。（廣弘明集三十作陳江令。《詩紀》六十八。又《類聚》七十六引天、煙、泉、禪、邊、年六韻。）

【望同泰寺浮圖詩】

　　遙看官佛圖。帶璧復垂珠。燭銀逾漢汝。寶鐸邁昆吾。日起光芒散。風吟宮征殊。露落盤恆滿。桐生鳳不雛。飛幡雜晚虹。畫鳥狎晨鳧。梵世陵空下。應真蔽景趨。帝馬咸千轡。天衣盡六銖。意樂開長表。多寶現金軀。能令苦海渡。復使慢山逾。願能同四忍。長當出九居。（穆天子傳。天子之寶。睿珠燭銀。郭璞曰：銀有精。光如燭也。○《類聚》七十六。廣弘明集三十。《詩紀》六十八。）

【蒙預懺直疏詩】

　　皇情矜幻俗。聖德愍重昏。制書開攝受。絲綸廣慧門。時英滿君囿。法侶盛天園。俱銷五道縛。共盪四生怨。三修祛愛馬。六念靜心猿。庭深林彩艷。地寂鳥聲喧。上風吹法鼓。垂鈴軒。新梅含未發。落桂聚還翻。早煙藏石磴。寒潮浸水門。一朝蒙善誘。方願遣籠樊。（○《類聚》七十六作蒙豫懺悔詩。廣弘明集三十。《詩紀》六十八。）

【蒙華林園戒詩】

　　庸夫耽世光。俗士重虛名。三空既難了。八風恆易傾。伊余久齊物。本自一枯榮。弱齡愛箕潁。由來重伯成。非為樂肥遁。特是厭逢迎。執珪守藩國。主器作元貞。昔日書銀字。久自恧宗英。斯焉佩金璽。何由廣德聲。居高常慮缺。持滿每憂盈。茲言信非矯。丹心良可明。舟航奉睿訓。接引降皇情。心燈朗暗室。牢舟出愛瀛。是節高秋晚。泬寥天氣清。郊門光景麗。祈年雲霧生。紅蕖間青瑣。紫露濕丹楹。葉疏行逕出。泉溜遠山鳴。綠衿依浦戍。絳顙拂林征。庶蒙八解益。方使六塵輕。脫聞時可去。非吝舍重城。（○廣弘明集三十。《詩紀》六十八。）

【旦出興業寺講詩】

　　沐芳肅朝帶。駕言抵凈宮。羽旗承去影。鐃吹雜還風。吳戈夏服箭。驥馬綠沈弓。水照柳初碧。煙含桃半紅。由來六塵縛。宿昔五纏朦。見鶴徒知謬。察象理難同。方積恧四辯。奚用語三空。（○廣弘明集三十。《詩紀》六十八。又《類聚》七十六引宮、風、弓、紅、同、空六韻。）

【游光宅寺詩應令詩】

　　陪游入舊豐。雲氣鬱青蔥。紫陌垂青柳。輕槐拂慧風。八泉光綺樹。四柱曖臨空。翠網隨煙碧。丹花共日紅。方欣大雲溥。慈波流凈宮。（○廣弘明集三十。《詩紀》六十八。）

【十空詩六首】

【如幻】

　　漢安設大響。周穆置高台。三里生雲霧。瞬息起冰雷。空持生識縛。徒用長心災。慧人恆棄捨。庸識屢邅回。六塵俱不實。三界信悠哉。（○《類聚》七十六。《詩紀》六十八。）

【水月】

　　圓輪既照水。初生亦映流。溶溶如漬璧。的的似沈鉤。非關顧兔沒。豈是桂枝浮。空令誰雅識。還用喜騰猴。萬累若消盪。一相更何求。（○同上）

【如響】

　　疊嶂迥參差。連峰郁相拒。遠聞如句詠。遙應成言語。竟無五聲實。誰謂八音所。空成顛倒群。徒迷塵縛侶。愍哉火宅中。茲心良可去。（○同上）

【如夢】

　　秘駕良難辯。司夢並成虛。未驗周為蝶。安知人作魚。空聞延壽賦。徒勞岐伯書。潛令六識擾。安能二惑除。當須耳應滿。然後會真如。（○同上）

【如影】

　　朝光照皎皎。夕漏轉駸駸。晝花斜色去。夜樹有輕陰。並能興眼入。俱持動惑心。息形影方止。逐物慮恆侵。若悟假名淺。方知實相深。（○同上）

【鏡象】

　　精金宛成器。懸鏡在高堂。后掛七龍網。前發四珠光。迥望疑垂月。傍瞻譬璧璫。仁壽含萬類。淮南辯四鄉。終歸一亡有。何關至道場。（○同上）

【和湘東王名士悅傾城詩】〖《詩紀》雲。藝文作昭明者非。〗

　　美人稱絕世。麗色譬花叢。經居李城北。住在宋家東。教歌公主第。學舞漢成宮。多游淇水上。好在鳳樓中。履高疑上砌。裾開特畏風。衫輕見跳脫。珠概雜青蟲。垂絲繞帷幔。落日度房櫳。妝窗隔柳色。井水照桃紅。非憐江浦佩。羞使春閨空。（○玉台新詠七。《類聚》十八。《詩紀》六十八。）

【和徐錄事見內人作卧具詩】

　　密房寒日晚。落照度窗邊。紅簾遙不隔。輕帷半卷懸。方知纖手制。詎減縫裳妍。龍刀橫膝上。畫尺墮衣前。熨鬥金塗色。簪管白牙纏。衣裁合歡褶。文作鴛鴦連。縫用雙針縷。絮是八蠶綿。香和麗丘蜜。麝吐中台煙。已入琉璃帳。兼雜太華氈。且共雕爐暖。非同團扇捐。更恐從軍別。空床徒自憐。（○玉台新詠七。《詩紀》六十八。）

【戲贈麗人詩】

　　麗妲與妖嬙。共拂可憐妝。同安鬟里撥。異作額間黃。羅裙宜細簡。畫屟重高牆。含羞未上砌。微笑出長廊。取花爭間鑷。攀枝念蕊香。但歌聊一曲。鳴弦未肯張。自矜心所愛。三十侍中郎。（○玉台新詠七。《類聚》十八。《詩紀》六十八。）

【率爾為詠詩】

　　借問仙將畫。詎有此佳人。傾城且傾國。如雨復如神。漢后憐名燕。周王重姓申。挾瑟曾游趙。吹簫屢入秦。玉階偏望樹。長廊每逐春。約黃出意巧。纏弦用法新。迎風時引袖。避日暫披巾。疏花映鬟插。細佩繞衫身。誰知日欲暮。含羞不自陳。（○玉台新詠七。《詩紀》六十八。）

【執筆戲書詩】

　　舞女及燕姬。倡樓復蕩婦。參差大戾發。搖曳小垂手。釣竿蜀國彈。新城折楊柳。玉案西王桃。蠡杯石榴酒。甲乙羅帳異。辛壬房戶暉。夜夜有明月。時時憐更衣。（○玉台新詠七。《詩紀》六十八。）

【從頓蹔還城詩】

　　漢渚水初綠。江南草復黃。日照蒲心暖。風吹梅蕊香。征艫艤湯塹。歸騎息金隍。舞觀衣常襞。歌台弦未張。持此橫行去。誰念守空床。（○玉台新詠七。《類聚》六十三。《初學記》二十四。《詩紀》六十八。）

【秋閨夜思詩】

　　非關長信別。詎是良人征。九重忽不見。萬恨滿心生。夕門掩魚釒龠。宵床悲畫屏。迥月臨窗度。吟蟲繞砌鳴。初霜霣細葉。秋風驅亂螢。故妝猶累日。新衣襞未成。欲知妾不寐。城外搗衣聲。（○玉台新詠七。《類聚》三十二。《詩紀》六十八。）

【詠內人晝眠詩】

　　北窗聊就枕。南檐日未斜。攀鉤落綺障。插捩舉琵琶。夢笑開嬌靨。眠鬟壓落花。簟文生玉腕。香汗浸紅紗。夫婿恆相伴。莫誤是倡家。（○《類聚》十八。《詩紀》六十八。）

【傷美人詩】

　　昔聞倡女別。盪子無歸期。今似陳王嘆。流風難重思。翠帶留餘結。苔階沒故基。圖形更非是。夢見反成疑。熏爐含好氣。庭樹吐華滋。香燒日有歇。花落無還時。（○《類聚》三十四。《詩紀》六十八。）

【孌童詩】

　　孌童嬌麗質。踐董復超瑕。羽帳晨香滿。珠簾夕漏賒。翠被含鴛色。雕床鏤象牙。妙年同小史。姝貌比朝霞。袖裁連璧錦。箋織細種花。攬袴輕紅出。回頭雙鬢斜。懶眼時含笑。玉手乍攀花。懷猜非后釣。密愛似前車。足使燕姬妒。彌令鄭女嗟。（○玉台新詠七。《詩紀》六十八。）

【倡婦怨情詩十二韻】

　　綺窗臨畫閣。飛閣繞長廊。風散同心草。月送可憐光。彷佛簾中出。妖麗特非常。恥學秦羅髻。羞為樓上妝。散誕披紅帔。生情新約黃。斜燈入錦帳。微煙出玉床。六安雙玳瑁。八幅兩鴛鴦。猶是別時許。留致解心傷。含涕坐度日。俄頃變炎涼。玉關驅夜雪。金氣落嚴霜。飛狐驛使斷。交河川路長。盪子無消息。朱唇徒自香。（《詩紀》作傷。○玉台新詠七。《詩紀》六十八。）

【詠舞詩二首】

　　戚里多妖麗。重聘蔑燕餘。逐節工新舞。嬌態似凌虛。納花承褶衤既。垂翠逐璫舒。扇開衫影亂。巾度履行疏。徒勞交甫憶。自有專城居。（○《類聚》四十三。文苑英華二百十三。《詩紀》六十八。又《初學記》十五、萬花谷后三十二並引餘、虛、疏、居四韻。）

　　可憐稱二八。逐節似飛鴻。懸勝河陽伎。暗與淮南同。入行看履進。轉面望鬟空。腕動苕華玉。衫隨如意風。上客何須起。啼烏曲未終。（○玉台新詠七。《類聚》四十三。《初學記》十五。文苑英華二百十三。萬花谷后三十二。《詩紀》六十八。）

【戲作謝惠連體十三韻詩】

　　雜蕊映南庭。庭中光景媚。可憐枝上花。早得春風意。春風復有情。拂幔且開楹。開楹開碧煙。拂幔拂垂蓮。偏使紅花散。飄颺落眼前。眼前多無況。參差郁可望。珠繩悲翠帷。綺幕芙蓉帳。香煙出窗里。落日斜階上。日影去遲遲。節華咸在茲。桃花紅若點。柳葉亂如絲。絲條轉暮光。影落暮陰長。春燕雙雙舞。春心處處揚。酒滿心聊足。萱枝愁不忘。（○玉台新詠七。廣《文選》十五。《詩紀》六十八。）

【和藉田詩】〖和武帝。〗

　　禮經聞往說。觀寶著遐篇。豈如春路動。祈谷重民天。蒼龍引玉。交旗影曲旃。皮軒承早日。豹尾拂游煙。地廣重畦凈。林芳翠幕懸。青壇出長畎。帷宮繞直阡。秉耒光帝則。報獻重皇虔。度諧金石奏。德厚歌頌詮。三春潤蓂莢。七月待鳴蟬。鰩魚顯嘉瑞。銅雀應豐年。不勞鄭國雨。無榮鄴令田。是知躬稼美。兼聞富教宣。（○《類聚》三十九引篇、天、禪、年、田五韻。《初學記》十四作藉田詩。引篇、天、旃、煙、懸、阡、虔、詮、宣九韻。《詩紀》六十八。）

【漢高廟賽神詩】

　　玉朝行動。閶闔旦應開。白雲蒼梧去。丹鳳咸陽來。日正山無影。城斜漢屢回。瞻流如地脈。望領匹天台。欲祛九秋恨。聊舉十千杯。（○《類聚》三十八。文苑英華三百二十。《詩紀》六十八。又《類聚》三十八作賽高帝廟詩。引回、台二韻。海錄碎事一引回一韻。）

【祠伍員廟詩】

　　去國資孝本。循忠全令名。舟里多奇計。蘆中復吐誠。偃月交吳艦。魚麗入楚營。光功摧妙算。載籍有餘聲。洪濤猶鼓怒。靈廟尚凄清。行潦承椒奠。按歌雜鳳笙。無勞晉后璧。詎用楚臣纓。密樹臨寒水。疏扉望遠城。窗寮野霧入。衣帳積苔生。惟有三青鳥。斂翅時逢迎。（○《類聚》七十九。《詩紀》七十八。）

【守東平中華門開詩】

　　脂車向馳道。總轡息中華。落關猶待漏。交戟未通車。薄雲初啟雨。曙色始成霞。塹流鋪紫若。城風泛橘花。弦誦終無取。顧己自懷嗟。（○《類聚》三十九。文苑英華百九十作守東華開門。又注。一作守東平中華門開。《詩紀》六十八。）

【春日想上林詩】

　　春風本自奇。楊柳最相宜。柳條恆著地。楊花好上衣。處處春心動。常惜光陰移。西京董賢館。南宛習都池。荇間魚共樂。桃上鳥相窺。香車雲母幰。駛馬黃金羈。（○《類聚》三。文苑英華百五十七。《詩紀》六十八。又《初學記》三引奇、宜、吹、移四韻。）

【喜疾瘳詩】

　　朝窗猶掩扇。宿幔未懸鉤。逍遙臨四注。兼持散九愁。雖同衛子憊。聊喜摯生瘳。災星夜出境。鳴禽晚去樓。蠲邪無賈服。祆氣息梁牛。隔簾陰翠筱。映水含珠榴。丹經蘊玉笥。玄水出長洲。結友尋方岳。採藥訪圓丘。神隨七星變。貌逐五雲留。飛鴻若可駕。輕簪必易抽。（○《類聚》七十五。《詩紀》六十八。）



【卧疾詩】

　　沈痾類弩影。積弊似河魚。詎逢龍子浴。空嘆楚王菹。（○《類聚》七十五。《詩紀》六十八。）

【詠風詩】

　　飄颻散芳勢。泛瀾下蓬萊。傳涼入鏤檻。發氣滿瑤台。委禾周邦偃。飛鶂宋都回。亟搖故葉落。屢盪新花開。暫舞驚鳧去。時送蕊香來。已拂巫山雨。何用卷寒灰。（○《類聚》一。文苑英華百五十六。萬花谷二。《詩紀》六十八。）

【三月三日率爾成詩】

　　芳年多美色。麗景復妍遙。握蘭唯是旦。采艾亦今朝。回沙溜碧水。曲岫散桃天。綺花非一種。風絲亂百條。雲起相思觀。日照飛虹橋。繁華炫姝色。燕趙艷妍妖。金鞍汗血馬。寶髻珊瑚翹。蘭馨起縠袖。蓮錦束瓊腰。相看隱綠樹。見人還自嬌。玉柱鳴羅薦。磲椀泛回潮。洛濱非拾羽。滿握詎貽椒。（○《類聚》四。古今歲時雜詠十六。《詩紀》六十八。）

【晚春詩】〖《詩紀》雲。玉台、藝文並作簡文。亦見昭明集。〗

　　紫蘭葉初滿。黃鶯弄不稀。石蹲還似獸。蘿長更如衣。水曲文魚聚。林瞑鴉鳥飛。渚蒲變新節。嚴桐長舊圍。風花落未已。山齋開夜扉。（○昭明太子文集二。《類聚》三。《初學記》三。文苑英華百五十七。《詩紀》六十八。）

【和湘東王首夏詩】

　　冷風雜細雨。垂雲助麥涼。竹水俱蔥翠。花蝶兩飛翔。燕泥銜復落。鶗吟斂更揚。卧石藤為纜。山橋樹作梁。欲待華池上。明月吐清光。（○《初學記》三。文苑英華百七十二。《詩紀》六十八。）

【納涼詩】

　　斜日晚駸駸。池塘生半陰。避暑高梧側。輕風時入襟。落花還就影。驚蟬乍失林。游魚吹水沫。神蔡上荷心。翠竹垂秋采。丹棗映疏砧。無勞夜遊曲。寄此托微吟。（○《類聚》五。《詩紀》六十八。）

【晚景納涼詩】

　　日移涼氣散。懷抱信悠哉。珠簾影空卷。桂戶向池開。鳥棲星欲見。河凈月應來。橫階入細筍。蔽地濕輕苔。草化飛為火。蚊聲合似雷。于茲靜聞見。自此歇氛埃。（○《初學記》五。《詩紀》六十八。又草堂詩箋八陪諸詩注引開、來二韻。）

【初秋詩】

　　羽翣晨猶動。珠汗晝恆揮。秋風忽裊裊。向夕引涼歸。浮陰即染浪。清氣始乘衣。文苑在直置兩句下。卷幌通河色。開窗引月輝。晚花欄下照。疏螢簟上飛。直置猶如此。何況送將歸。（○《類聚》三。文苑英華百五十八。《詩紀》六十八。又《初學記》三引歸、暉、飛、歸四韻。）

【秋夜詩】

　　螢飛夜的的。蟲思夕喓々。輕露沾懸井。浮煙入綺寮。檐重月沒早。樹密風聲饒。池蓮翻罷葉。霜筱生寒條。端坐彌茲漏。離憂積此宵。（○《類聚》三。《詩紀》六十八。）

【秋晚詩】

　　浮雲出東領。落日下西江。促陰橫隱壁。長暉斜度窗。亂霞圓綠水。紅葉影飛缸。（○《類聚》三。《詩紀》六十八）

【大同八年秋九月詩】

　　大君重九節。下輦上林中。酒闌嘉宴罷。車騎各西東。時余守西掖。脂車歸北宮。車分獨坐道。扇拂冶城風。落照漸中滿。浮煙槐外通。長樂含初紫。安榴拆晚紅。（○《類聚》二十八。《詩紀》六十八。）

【大同十年十月戊寅詩】

　　喧塵是時息。靜坐對重巒。冬深柳條落。雪后桂枝殘。星明霧色凈。天白雁行單。雲飛乍想閣。冰結遠疑紈。晚橘隱重屏。枯藤帶回竿。荻陰連水氣。山峰添月寒。（○《類聚》三。文苑英華百五十八。《詩紀》六十八。）

【大同十一月庚戌詩】

　　茲園植藝積。山谷久紆威。直興轉多緒。真事亦因依。是節嚴冬景。寒雲掩落暉。遠聞風瑟瑟。亂視雪霏霏。浪起川難渡。林深人至稀。山禽背逕走。野鳥歷塘飛。（○《類聚》三。《初學記》三作冬詩。文苑英華百五十八作冬夕。注云。《初學記》無夕字。《類聚》作大同十一月庚戌。《詩紀》六十八。）

【玄圃寒夕詩】

　　洞門扉未掩。金壺漏已催。曛煙生澗曲。暗色起林隈。雪花無有蒂。冰鏡不安台。階楊始倒插。浦桂半新栽。陳根委落蕙。細蕊發香梅。雁去銜蘆上。犭員戲繞枝來。（○《類聚》三。《初學記》三。文苑英華百五十八。《詩紀》六十八。○逯按。詩題寒夕當作寒月。詩通篇形容月色。雪花、冰鏡二句尤顯著。海錄碎事一作寒月。可據正。）

【奉答南平王康齎朱櫻詩】

　　倒流映碧叢。點露擎朱實。花茂蝶爭飛。枝濃鳥相失。已麗金釵瓜。仍美玉盤橘。寧異梅似丸。不羡萍如日。永植平台垂。長與雲桂密。徒然奉推甘。終以愧操筆。（○《類聚》八十六。《初學記》二十八。文苑英華三百二十六。萬花谷后三十七。《詩紀》六十八。）

【賦詠棗詩】

　　浮華齊水麗。垂彩鄭都奇。白英紛靡靡。紫實標離離。風搖羊角樹。日映雞心枝。谷城逾石蜜。蓬岳表仙儀。已聞安邑美。永茂玉門垂。（○《初學記》二十八作賦棗詩。文苑英華三百二十六作棗。《詩紀》六十八。又《類聚》八十七引枝、垂二韻。）

【西齋行馬詩】

　　晨風白金絡。桃花紫玉珂。影斜鞭照曜。塵起足蹉跎。任俠稱六輔。輕薄出三河。風吹鳳凰袖。日映織成靴。遠江艫舳少。遙山煙霧多。雲開瑪瑙葉。水凈琉璃波。廣路拂青柳。回塘繞碧莎。不效孫吳術。寧須趙李過。（○《類聚》九十三作西齊行馬。文苑英華三百三十。《詩紀》六十八。又韻補二作馬詩。引河、鞾二韻。）

【賦得隴坻雁初飛詩】

　　高翔憚闊海。下去怯虞機。霧暗早相失。沙明還共飛。隴狹朝聲聚。風急暮行稀。雖弭輪台援。未解龍城圍。相思不得返。且寄別書歸。（○《類聚》九十一。文苑英會三百二十八作詠雁。《詩紀》六十八。）

【藥名詩】

　　朝風動春草。落日照橫塘。重台盪子妾。黃昏獨自傷。燭映合歡被。帷飄蘇合香。石墨聊書賦。鉛華試作妝。徒令惜萱草。蔓延滿空房。（○《類聚》五十六。《詩紀》六十八。）

【卦名詩】

　　櫛比園花滿。徑復水流新。離禽時入袖。旅谷乍依蘋。豐壺要上客。鵠鼎命嘉賓。車由泰夏闥。馬散咸陽塵。蓮舟雖未濟。分密已同人。（○《類聚》五十六。《詩紀》六十八。）

梁詩卷二十二

　　梁簡文帝蕭綱

【詩】

【登城北望詩】

　　登樓傳昔賦。出薊表前聞。灞陵忽回首。河堤徒望軍。茲焉聊回眺。極目杳難分。一水斜開岸。雙城遙共雲。（○《類聚》六十三。《詩紀》六十九。）

【登琴台詩】

　　蕪階踐昔徑。復想鳴琴游。音容萬春罷。高名千載留。弱枝生古樹。舊石染新流。由來遞相嘆。逝川終不收。（○《類聚》六十二、《初學記》二十四並作琴台詩。文苑英華三百十三佚作者名。《詩紀》六十八。）

【餞別詩】

　　行樂出南皮。燕餞臨華池。籜解篁開節。花暗鳥迷枝。窗陰隨影度。水色帶風移。徒命銜杯酒。終成憫別離。（○《類聚》二十九。文苑英華二百六十六。《詩紀》六十九。）

【送別詩】

　　行行異沂海。依依別路歧。水苔隨纜聚。岸柳拂舟垂。石菌生懸葉。江槎流卧枝。燭盡悲宵去。酒滿惜將離。（○《類聚》二十九。文苑英華二百六十六。《詩紀》六十九。）

【晚景出行詩】〖《詩紀》雲。本集作美人。〗

　　細樹含殘影。春閨散晚香。輕花鬢邊墮。微汗粉中光。飛鳧初罷曲。啼烏忽度行。羞令白日暮。車騎郁相望。（○玉台新詠七。《類聚》十八。《詩紀》六十九。）

【春閨情詩】

　　楊柳葉纖纖。佳人懶織縑。正衣還向鏡。迎春試捲簾。摘梅多繞樹。覓燕好窺檐。只言逐花草。計較應非嫌。（○玉台新詠七。《詩紀》六十九。）

【又三韻】

　　珠簾向暮下。妖姿不可追。花風暗裡覺。蘭燭帳中飛。何時玉窗里。夜夜更縫衣。（○玉台新詠七。）

【詠美人看畫詩】

　　殿上圖神女。宮裡出佳人。可憐俱是畫。誰能辨偽真。分明凈眉眼。一種細腰身。所可持為異。長有好精神。（○玉台新詠七作美人觀畫。《類聚》十八。《詩紀》六十九。）

【詠人棄】〖一作去。〗妾詩

　　昔時嬌玉步。含羞花燭邊。豈言心愛斷。銜啼私自憐。常見歡成怨。非關丑易妍。獨鵠罷中路。孤鸞死鏡前。（○玉台新詠七。《類聚》三十二。《詩紀》六十九。）

【美人晨妝詩】〖《詩紀》雲。玉台作簡文。藝文《類聚》作昭明。非是。〗

　　北窗向朝鏡。錦帳復斜縈。嬌羞不肯出。猶言妝未成。散黛隨眉廣。燕脂逐臉生。試將持出眾。定得可憐名。（○玉台新詠七。《類聚》十八作梁昭明太子。《詩紀》六十九。）

【和林下妓應令詩】

　　炎光向夕斂。促宴臨前池。泉將影相得。花與面相宜。篪聲如鳥哢。舞袂寫風枝。歡樂不知醉。千秋長若斯。（○昭明太子文集二作林下作妓詩。玉台新詠七作林下妓。《初學記》十五作梁昭明太子林下作妓詩。文苑英華二百十三作梁昭明太子和林下詠妓應令。《詩紀》六十九。）

【夜聽妓詩】

　　合歡蠲忿葉。萱草忘憂條。何如明月夜。流風拂舞腰。朱唇隨吹盡。玉釧逐弦搖。留賓惜殘弄。負態動餘嬌。（○《類聚》四十二。《詩紀》六十九。）

【擬落日窗中坐詩】

　　杏梁斜日照。餘輝映美人。聞函脫寶釧。向鏡理紈巾。游魚動池葉。舞鶴散階塵。空嗟千歲久。願得及陽春。（○玉台新詠七。《詩紀》六十九。）

【雪裡覓梅花詩】

　　絕訝梅花晚。爭來雪裡窺。下枝低可見。高處遠難知。俱羞惜腕露。相讓到腰羸。定須還剪彩。學作兩三枝。（○《初學記》二十八。文苑英華三百二十二。萬花谷后三十八。《詩紀》六十九。又《類聚》八十六引窺、知、枝三韻。）

【山齋詩】

　　玲瓏繞竹澗。間關通槿藩。缺岸新成浦。危石久為門。北榮下飛桂。南柯吟夜猿。暮流澄錦磧。晨冰照彩鸞。（○《類聚》六十四。《詩紀》六十九。）

【晚日後堂詩】

　　幔陰通碧砌。日影度城隅。岸柳垂長葉。窗桃落細跗。花留蛺蝶粉。竹翳蜻蜓珠。賞心無與共。染翰獨踟躕。（○《類聚》三。《詩紀》六十九。）

【望月詩】

　　流輝入畫堂。初照上梅梁。形同七子鏡。影類九秋霜。桂花那不落。團扇與誰妝。空聞北窗彈。未舉西園觴。（○《類聚》一。文苑英華百五十二。《詩紀》六十九。）

【開霽詩】

　　景落商飆靖。煙開四郊謐。偃蹇暮山虹。游揚峰下日。水紋城上動。城樓水中出。竟微共治功。空卧淮陽秩。（○《類聚》二。《初學記》二。文苑英華百五十五。《詩紀》六十九。）

【同劉諮議詠春雪詩】

　　晚霰飛銀礫。浮雲暗未開。入池消不積。因風墮復來。思婦流黃素。溫姬玉鏡台。看花言可插。定自非春梅。（○玉台新詠七。《類聚》二作詠雪詩。文苑英華百五十四作詠雪。《詩紀》六十九。）

【雪朝詩】

　　同雲凝暮序。嚴陰屯廣隰。落梅飛四注。翻霙舞二襲。實斷望如連。恆分似相及。已觀池影亂。復視簾珠濕。（○《類聚》二。文苑英華百五十四。《詩紀》六十九。）

【詠煙詩】

　　浮空複雜影。含露密花藤。乍如洛霞發。頗似

　　巫雲登。映光飛百仞。從風散九層。欲持悲翠色。時吐鯨魚燈。（○《類聚》八十。《初學記》二十五作煙詩。萬花谷續八無題。《詩紀》六十九。）

【春日詩】

　　年還樂應滿。春歸思復生。桃含可憐紫。柳發斷腸青。落花隨燕入。遊絲帶蝶驚。邯鄲歌管地。見許欲留情。（○《類聚》三。《詩紀》六十九。）

【玄圃納涼詩】

　　登山想劍閣。逗浦憶辰陽。飛流如凍雨。夜月似秋霜。螢翻競晚熱。蟲思引秋涼。鳴波如礙石。暗草別蘭香。（○《類聚》五。《詩紀》六十九。）

【薄晚逐涼北樓迥望詩】

　　平衢望如掌。曾雉曖相連。斷雲留去日。長山減半天。戲鳧乘洑下。漁舟冒浪前。（○《類聚》二十八。《詩紀》六十九。）

【秋夜詩】

　　高秋度函谷。墜露下芳枝。綠潭倒雲氣。青山

　　銜月規。花心風上轉。葉影樹中移。外游獨千里。夕嘆誰共知。（○《類聚》三。《初學記》三。文苑英華百五十八。《詩紀》六十九。）

【七夕詩】

　　秋期此時浹。長夜徙河靈。紫煙凌鳳羽。紅光隨玉軿。洛陽疑劍氣。成都怪客星。天梭織來久。方逢今夜停。（○玉台新詠七。古今歲時雜詠二十五。《詩紀》六十九。）

【九日賦韻詩】

　　是節協陽數。高秋氣已精。檐芝逐月啟。帷風依夜清。遠燭承歌黛。斜橋聞履聲。梁塵下未息。共愛賞心並。（○《類聚》四。古今歲時雜詠三十三。文苑英華百五十八。《詩紀》六十九。）

【賦得橋詩】

　　浮梁既沖嶮。通波信可陵。乘空寫渭石。跨岸擬河冰。斜闌隱濁霧。布影入清澠。方知歌綠水。無待榜蒼鷹。（○《類聚》九。《詩紀》六十九。）

【春日看梅花詩】

　　昨日看梅樹。新花已自生。今旦聞春鳥。何啻兩三聲。凍解池開淥。雲穿天半晴。游心不應動。為此欲逢迎。（○《類聚》三。《詩紀》六十九。）

【和湘東王陽雲樓檐柳詩】

　　曖曖陽雲台。春柳發新梅。柳枝無極軟。春風隨意來。潭沲青帷閉。玲瓏朱扇開。佳人有所望。車聲非是雷。（○《類聚》八十九。《詩紀》六十九。）

【詠初桃詩】

　　初桃麗新采。照地吐其芳。枝間留紫燕。葉里發輕香。飛花入露井。交干拂華堂。若映窗前柳。懸疑紅粉妝。（○《類聚》八十六。合璧事類別集二十六。《詩紀》六十九。）

【詠橘詩】

　　萎蕤映庭樹。枝葉凌秋芳。故條雜新實。金翠共含霜。攀枝折縹干。甘旨若瓊漿。無假存雕飾。玉盤余自嘗。（合璧事類誤作甘。○《類聚》八十六。合璧事類引集四十六。《詩紀》六十九。）

【香茅詩】

　　銅律與鳴琴。俱稱類君子。豈若江淮間。發葉超眾美。珍同自牧歸。茅因匯征起。豈獨邁秦蘅。方知蔑沅芷。（○《類聚》八十二。《詩紀》六十九。）

【系馬詩】

　　青驪沈赭汗。綠地懸花蹄。未垂青尾。猶掛紫障泥。蹀足絆中憤。搖頭櫪上嘶。紫關如未息。直去取榆溪。（○《類聚》九十三。文苑英華三百三十。《詩紀》六十九。）

【賦得舞鶴詩】

　　來自芝田遠。飛渡武溪深。振迅依吳市。差池逐晉琴。奇聲傳迥澗。動翅拂花林。欲知情外物。伊洛有清潯。（○《初學記》三十。文苑英華三百二十八。萬花谷后四十。《詩紀》六十九。）

【登板橋詠洲中獨鶴詩】

　　遠霧旦氛氳。單飛才可分。孤驚宿嶼浦。羈唳下江濆。意惑東西水。心迷四面雲。誰知獨辛苦。江上念離群。（○《類聚》九十作詠洲聞獨鶴詩。文苑英華三百二十八。《詩紀》六十九。）

【聽早蟬詩】

　　草歇鶗鳴初。蟬思花落後。乍飲三危露。時蔭五官柳。庄書哂鵬翼。衛賦宜螓首。桂樹可淹留。勿謂山中久。（○《類聚》九十七。《詩紀》六十九。）

【詠蛺蝶詩】

　　空園暮煙起。逍遙獨未歸。翠鬛藏高柳。紅蓮拂水衣。復此從風蝶。雙雙花上飛。寄與相知者。同心終莫違。（○《類聚》九十七。《詩紀》六十九。）

【詠螢詩】

　　本將秋草並。今與夕風輕。騰空類星霣。拂樹若花生。屏疑神火照。簾似夜珠明。逢君拾光彩。不吝此身傾。（《初學記》作輕。○《類聚》九十七。《初學記》三十。文苑英華三百二十九。《詩紀》六十九。）

【詠筆格詩】

　　英華表玉笈。佳麗稱蛛網。無如茲制奇。雕飾雜眾象。仰出寫含花。橫抽學仙掌。幸因提拾用。遂廁璇台賞。（○《類聚》五十八。《初學記》二十一。萬花谷后二十一。《詩紀》六十九。）

【詠鏡詩】

　　四銖恆在側。誰言覽鏡稀。如冰不見水。似扇長含暉。全開玳瑁匣。並卷織成衣。脫入相如手。疑言趙璧歸（○《類聚》七十。《初學記》二十五。萬花谷續七。《詩紀》六十九。）

【正月八日燃燈應令詩】〖《詩紀》雲。廣弘明集不載名氏。禪藻集作簡文。〗

　　藕樹交無極。花雲衣數重。織竹能為象。縛荻巧成龍。落灰然蕊盛。垂油濕畫峰。天宮倘若見。燈王願可逢。（○廣弘明集三十作正月八日然燈應令。注云。明本令下有簡文皇帝字。《詩紀》六十九。）

【和蕭東陽祀七里廟詩】

　　萬里實幽宗。三神亦天構。豈謂木石精。斯乃山川守。遠來太白旗。遙征青鳥候。以茲敬弗怠。方知教應富。（《類聚》作否。○《類聚》三十八。文苑英華三百二十。《詩紀》六十九。）

【賦詠五陰識枝詩】

　　澆淳混神因。心形復依色。欲浪逐情飄。愛網隨心織。鑄金雖改狀。斬籌方未極。鴿觀既無辯。猿攀此焉息。（○廣弘明集三十作賦詠五陰識支。注云。宋、元、宮本作枝詩。明本作支詩。《詩紀》六十九。）

【和湘東王三韻詩二首】

【春宵】

　　花樹含春叢。羅帷夜長空。風聲隨筱韻。月色與池同。彩箋徒自襞。無信往雲中。（○玉台新詠七。《類聚》三十二。《詩紀》六十九。）

【冬曉】

　　冬朝日照梁。含怨下前床。帷褰竹葉帶。鏡轉菱花光。會時無人見。何用早紅妝。（○同上）

【曉思詩】

　　晨禽爭學囀。朝花亂欲開。爐煙入斗帳。屏風隱鏡台。紅妝幾盡淚。盪子何當來。（玉台作時回。○玉台新詠七作武陵王紀曉思。《類聚》三十二。《詩紀》六十九。○逯按。此詩應兩存之。）

【同庾肩吾四詠詩二首】〖《詩紀》雲。玉台舊本作簡文帝。藝文作昭明。按肩吾為簡文宮臣。當以玉台為正。〗

【蓮舟買荷度】

　　採蓮前岸隈。舟子屢徘徊。荷披衣可識。風疏香不來。欲知船度處。當看荷葉開。（○玉台新詠七。《詩紀》六十九。）

【照流看落釵】

　　相隨照綠水。意欲重涼風。流搖妝影壞。釵落鬢花空。佳期在何許。徒傷心不同。（○玉台新詠七。《類聚》十八。《詩紀》六十九。）

【賦樂器名得箜篌詩】

　　捩遲初挑吹。弄急時催舞。釧響逐弦鳴。衫回半障柱。欲知心不平。君看黛眉聚。（○玉台新詠七。《類聚》四十四及《初學記》十六作賦得箜篌詩。文苑英華二百十二作箜篌。《詩紀》六十九。）

【春日詩】

　　花開幾千葉。水複數重衣。蝶颺縈空舞。燕作同心飛。歌妖弄曲罷。鄭女挾琴歸。（○《類聚》三。《詩紀》六十九。）

【賦得入階雨詩】

　　細雨階前入。灑砌復沾帷。漬花枝覺重。濕鳥羽飛遲。儻令斜日照。並欲似遊絲。（○《類聚》二。文苑英華百五十三。《詩紀》六十九。）

【詠柳詩】

　　垂陰滿上路。結草早知春。花絮時隨鳥。風枝屢拂塵。欲散依依采。時要歌吹人。（○《類聚》八十九。《詩紀》六十九。）

【詠芙蓉詩】

　　圓花一蒂卷。交葉半心開。影前光照耀。香里蝶徘徊。欣隨玉露點。不逐秋風催。（合璧事類作金風摧。○《類聚》八十二。《詩紀》六十九。又合璧事類別集三十二引開、摧二韻。）

【詠梔子花詩】

　　素華偏可憙。的的半臨池。疑為霜里葉。復類雪封枝。日斜光隱見。風還影合離。（○《類聚》八十九。合璧事類別集三十二無題。《詩紀》六十九。又草堂詩箋十八梔子詩注引池一韻。）

【賦得薔薇詩】

　　石榴珊瑚蕊。木槿懸星葩。豈如茲草麗。逢春始發花。迴風舒紫萼。照日吐新芽。（○《類聚》八十一作賦得詠薔薇詩。合璧事類別集三十。《詩紀》六十九。○逯按。段成式酉陽雜俎十九引梁簡文帝詠薔薇《詩》雲：緣階復綠綺。依檐映昔耶。當是此篇佚句。）

【仰和衛尉新渝侯巡城口號詩】〖庾肩吾、王筠同賦。〗

　　帝京風雨中。層闕煙霞浮。玉署清餘熱。金城含暮秋。水觀凌卻敵。槐影帶重樓。（○《類聚》二十八。《詩紀》六十九。）

【臨後園詩】

　　隱淪游少海。神仙入太華。我有逍遙趣。中園復可嘉。千株同落葉。百丈共尋霞。（○《類聚》六十五。《詩紀》六十九。）

【雨後詩】

　　散絲與山氣。忽合復俄晴。雷音稍入嶺。電影尚連城。雨餘雲稍薄。風收熱復生。（○《初學記》二。文苑英華百五十五。《詩紀》六十九。）

【和會三教詩】〖和武帝。〗

　　聚沫多緣假。標空非色香。漢君雖啟夢。晉后徒降祥。玄機昔未辯。洞鑒資我皇。（○《類聚》七十六。《詩紀》六十九。）

【侍講詩】

　　物善渥深慈。監撫宣王事。英邁八解心。高超七花意。（○《類聚》七十六。《詩紀》六十九。）

【登錦壁詩】〖《詩紀》雲。詩匯作鮑照者非。〗

　　孫生酸棗寺。王子枝江樓。何如登石鏡。因閑猶豫游。（○《類聚》二十八。《詩紀》六十九。）

【夜遊北園詩】

　　星芒侵嶺樹。月暈隱城樓。暗花舒不覺。明波動見流。（○《類聚》六十五。《詩紀》六十九。）

【游韋黃門園詩】

　　息車冠蓋里。停轡仲長園。檐疏遠興積。賓至羽觴繁。（○《類聚》六十五。《詩紀》六十九。）

【入漵浦詩】

　　泛水入回塘。空枝度日光。竹垂懸掃浪。鳧疑遠避檣。（○《類聚》九。《詩紀》六十九。）

【罷丹陽郡往與吏民別詩】

　　久歸從事麥。非留故吏錢。柳栽今尚在。棠陰君詎憐。（○《類聚》五十。《詩紀》六十九。）

【示晉陵弟詩】

　　零雨岐路悲。送歸臨水節。時事雖為舛。離憂等閑別。（○《類聚》二十九。《詩紀》六十九。）

【夜望浮圖上相輪絕句詩】

　　光中辯垂鳳。霧裡見飛鸞。定用方諸水。持添承露盤。（○《類聚》七十六。廣弘明集三十作夜望浮圖上相輪。《詩紀》六十九。）

【愁閨照鏡詩】

　　別來憔悴久。他人怪容色。只有匣中鏡。還持自相識。（○玉台新詠十。《詩紀》六十九。）

【金閨思二首】

　　遊子久不返。妾身當何依。日移孤影動。羞睹燕雙飛。（○古詩類苑九十五。《詩紀》六十九。）

　　自君之別矣。不復染膏脂。南風送歸雁。聊以寄相思。（○同上）

【寒閨詩】

　　綠葉朝朝黃。紅顏日日異。譬喻持相比。那堪不愁思。（○玉台新詠十。《詩紀》六十九。）

【從頓還城南詩】

　　暫別兩成疑。開簾生舊憶。都知未有情。更似新相識。（○玉台新詠十。《詩紀》六十九。）

【夜遣內人還后舟詩】

　　錦幔扶船列。蘭橈拂浪浮。去得猶文水。餘香尚滿舟。（○玉台新詠十。《詩紀》六十九。）

【贈麗人詩】

　　腰肢本猶絕。眉眼特驚人。判自無相比。還來有洛神。（○玉台新詠十作絕句賜麗人。《詩紀》六十九。）

【遙望詩】

　　散誕垂紅帔。斜柯插玉簪。可憐無有比。恣許直千金。（○玉台新詠十。《詩紀》六十九。）

【行雨詩】

　　本是巫山來。無人睹容色。唯有楚王臣。曾言夢相識。（○玉台新詠十。《詩紀》六十九。）

【和人渡水詩】

　　婉娩新上頭。湔裾出樂游。帶前結香草。鬟邊插石榴。（○玉台新詠十。《詩紀》六十九。）

【雜詠詩】

　　被空眠數覺。寒重夜風吹。羅帷非海水。那得度前知。（○玉台新詠十作寒閨。《詩紀》六十九。）

【詠武陵王左右詩】

　　頂分如兩髻。簪長驗上頭。投杯如欲轉。疑殘已復留。（○玉台新詠十作詠武陵王左右伍暠傳桮。《詩紀》六十九。）

【彈箏詩】

　　彈箏北窗下。夜響清音愁。張高弦易斷。心傷曲不遒。（○玉台新詠十。《詩紀》六十九。）

【梁塵詩】

　　依帷蒙重翠。帶日聚輕紅。定為歌聲起。非關團扇風。（○玉台新詠七。《類聚》六作詠梁塵詩。《詩紀》六十九。）

【遊人詩】

　　遊戲長楊苑。攜手雲台間。歡樂未窮已。白日下西山。（○玉台新詠十。《詩紀》六十九。）

【詠朝日詩】

　　團團出天外。煜煜上層峰。光隨浪高下。影逐樹輕濃。（○《初學記》一。文苑英華百五十一。《詩紀》六十九。）

【望月望】

　　今夜月光來。正上相思台。可憐無遠近。光照悉徘徊。（○《類聚》一。《詩紀》六十九。）

【華月詩】

　　兔絲生雲夜。蛾形出漢時。欲傳千里意。不照十年悲。（○玉台新詠十。《詩紀》六十九。）

【詠雲詩】

　　浮雲舒五色。瑪瑙應霜天。玉葉散秋影。金風飄紫煙。（○《類聚》一。《詩紀》六十九。）

【浮雲詩】

　　可憐片雲生。暫重複還輕。欲使襄王夢。應過白帝城。（○玉台新詠十。《詩紀》六十九。）

【大同九年秋七月詩】

　　高樓辟左扇。回望依蘭橈。晚風颻颺來。落照參差好。（○《類聚》二十八。《詩紀》六十九。）

【詠薔薇詩】

　　燕來枝益軟。風飄花轉光。氳氤不肯去。還來階層香。（○《類聚》八十一。《詩紀》六十九。）

【檉詩】

　　凌寒競貞節。負雪固難虧。無慚雲母桂。詎減珊瑚枝。（○《類聚》八十九。《詩紀》六十九。）

【詠疏楓詩】

　　萎綠映葭青。疏紅分浪白。花葉灑行舟。仍持送遠客。（○《類聚》八十九作賦得詠疏楓詩。《詩紀》六十九。）

【詠藤詩】

　　纖條寄喬木。弱影掣風斜。標春抽曉翠。出霧掛懸花。（○《類聚》八十二。《詩紀》六十九。）

【詠飛來鸂鶒詩】

　　飛從何處來。似出上林隈。口銜長生葉。翅染昆明苔。（○《類聚》九十二。《詩紀》六十九。）

【詠單鳧詩】

　　銜苔入淺水。刷羽向沙洲。孤飛本欲去。得影更淹留。（○《類聚》九十一。《詩紀》六十九。）

【詠寒鳧詩】

　　回水浮輕浪。沙場弄羽衣。眇眇隨山沒。離離傍海飛。（○《類聚》九十一。《詩紀》六十九。）

【詠新燕詩】〖《詩紀》雲。英華作昭明者非。〗

　　新禽應節歸。俱向吹樓飛。入簾驚釧響。來窗礙舞衣。（○玉台新詠十作新燕。《類聚》九十二。文苑英華三百二十九作梁昭明太子。《詩紀》六十九。）

【詠蜂詩】

　　逐風從泛漾。照日乍依微。知君不留眄。銜花空自飛。（○《類聚》九十七。《詩紀》六十九。）

【詠籠燈絕句詩】

　　動焰翠帷里。散影羅帳前。花心生復落。明銷君詎憐。（○《類聚》八十。《詩紀》六十九。）

【賦得白羽扇詩】

　　可憐白羽扇。卻暑復來氛。終無顧庶子。誰為一揮軍。（○《類聚》六十九。《詩紀》六十九。）

【詠獨舞詩】

　　因羞強正釵。顧影時回袂。非關善留客。更是嬌夫婿。（《初學記》十五。萬花谷三十二作梁簡文詩。《詩紀》六十九。）

【詠舞詩】



　　嬌情因曲動。弱步逐風吹。懸釵隨舞落。飛袖拂鬟垂。（○《類聚》四十三。《初學記》十五。萬花谷后三十二作梁簡文帝詩。《詩紀》六十九。）

【七夕穿針詩】

　　憐從帳里出。想見夜窗開。針欹疑月暗。縷散恨風來。（○《類聚》四。《初學記》四。古今歲時雜詠二十五。《御覽》三十一。《詩紀》六十九。）

【石橋詩】

　　惠子臨濠上。秦王見海神。寫虹便欲飲。圖星逼似真。（○《類聚》九。《詩紀》六十九。）

【詠壞橋詩】

　　虹飛亘林際。星度斷山隅。斜梁懸水跡。畫柱脫輕朱。（○《類聚》九。《詩紀》六十九。）

【水中樓影詩】

　　水底罘罳出。萍間反宇浮。風生色不壞。浪去影恆留。（○《類聚》六十三。《詩紀》六十九。）

【和湘東王後園迴文詩】

　　枝雲間石峰。脈水浸山岸。池清戲鵠聚。樹秋飛葉散。（○《詩紀》六十九。）

【詠雪詩】〖顛倒使韻。〗

　　鹽飛亂蝶舞。花落飄粉奩。奩粉飄落花。舞蝶亂飛鹽。（○《類聚》二。《詩紀》六十九。）

【詩】

　　昔類紅蓮草。自玩綠池邊。今如白華樹。還悲明鏡前。（○《詩紀》八十作南城門老。）

【登山馬詩】〖元帝同賦。〗

　　登山馬。間樹識金裝。草合宜韉短。影轉見鞭長。何殊八公岫。暫上淮南王。（○《類聚》九十三。文苑英華三百三十。《詩紀》六十九。）

【和湘東王古意詠燭詩】

　　花中燭。似將人意同。憶啼流膝上。燭焰落花中。（○《類聚》八十。《詩紀》六十九。）

【倡樓怨節詩】〖六言〗

　　朝日斜來照戶。春鳥爭飛出林。片光片影皆麗。一聲一囀煎心。上林紛紛花落。淇水漠漠苔浮。年馳節流易盡。何為忍憶含羞。（○玉台新詠九。《類聚》三十二。《詩紀》六十九。）

【和蕭侍中子顯春別詩四首】〖子顯詩別見。○以下七言。〗

　　別觀蒲萄帶實垂。江南豆莞生連枝。無情無意猶如此。有心有恨徒別離。（升庵詩話作自知。○玉台新詠九。《類聚》三十二。升庵詩話。《詩紀》六十九。）

　　蜘蛛作絲滿帳中。芳草結葉當行路。紅臉脈脈一生啼。黃鳥飛飛有時度。故人雖故時經新。新人雖新復應故。（○玉台新詠九。《類聚》三十二作江總閨怨詩。《詩紀》六十九。）

　　可憐淮水去來潮。春堤楊柳復河橋。淚痕未燥詎終朝。行聞玉佩已相要。（○玉台新詠九。《類聚》三十二。《詩紀》六十九。）

　　桃紅李白若朝妝。羞持憔悴比新芳。不惜暫住君前死。愁無西國更生香。（○同上）

【夜望單飛雁詩】

　　天霜河白夜星稀。一雁聲嘶何處歸。早知半路應相失。不如從來本獨飛。（○《類聚》九十一。《詩紀》六十九。）

【應令詩】

　　蠡浦急兮川路長。白雲重兮出帝鄉。平原忽兮遠極目。江甸阻兮羈心傷。樹廬岳兮高且峻。瞻派水兮去泱泱。遠煙生兮含山勢。風散花兮傳馨香。臨清波兮望石鏡。瞻鶴嶺兮睇仙庄。望邦畿兮千里曠。悲遙夜兮九迴腸。顧龍樓兮不可見。徒送目兮淚沾裳。（○《類聚》二十八。《詩紀》六十九。）

【擬古詩】〖亦見昭明集。玉台作簡文。○以下雜言。〗

　　窺紅對鏡斂雙眉。含愁拭淚坐相思。念人一去許多時。眼語笑靨迎來情。心懷心想甚分明。憶人不忍語。含恨獨吞聲。（○玉台新詠九。昭明太子集二。《詩紀》六十九。）

【雜句春情詩】

　　蝶黃花紫燕相追。楊低柳合露塵飛。已見垂鉤掛綠樹。誠知淇水沾羅衣。兩童夾車問不已。五馬城南猶未歸。鶯啼春欲駛。無為空掩扉。（○玉台新詠九。升庵詩話。《詩紀》六十九。）

【傷離新〖新。一作雜。〗體詩】

　　傷離復傷離。別後情鬱紆。凄凄隱去棹。憫憫愴還途。戚戚意不申。轉顧獨沾襟。前驅經御宿。后騎歷河滣。胡香翼還幰。清笳送後塵。落日斜飛蓋。餘暉承畫輪。柳影長橫路。槐枝深隱人。桂宮夕掩銅龍扉。甲館宵垂雲母幃。朧朧月色上。的的的夜螢飛。草香襲余袂。露灑沾人衣。帶堞凌城雲亂聚。排枝度葉鳥爭歸。碗中浮蟻不能酌。琴間玉徽調別鶴。別鶴千里別離聲。弦調軫急心自驚。試起登南樓。還向華池游。前時筱生今欲合。近日栽荷尚不抽。猶是銜杯共賞處。今茲對此獨生愁。登樓望曖曖。山種自分態。偃師雖北連。轘轅已南背。遠聽寂無聞。遙瞻目有閡。含詫意不迷。長嘆情無賴。（○《類聚》二十九。文苑英華二百六十六。《詩紀》六十九。）

【被幽述志詩】〖五言〗

　　〖廣弘明集曰：梁簡文于幽縶中援筆自序雲。有梁正士。蘭陵蕭綱。立身行己。終始若一。風雨如晦。雞鳴不已。非欺暗室。豈沈三光。數至於此。命也如何。又為《詩》曰云云。十月弒于水福省。年四十九。崩時太清五年也。〗

　　怳忽煙霞散。颼飂松柏陰。幽山白楊古。野路黃塵深。終無千月命。安用九丹金。闕里長蕪沒。蒼天空照心。（○廣弘明集三十。《詩紀》六十九。）

【曲水聯句詩】

　　春色明上巳。桃花落繞溝。波回卮不進。綸下鉤時留。絳水時回岸。花觴轉更周。陳餚渡玉俎。垂餌下銀鉤。回川入帳殿。列俎間芳洲。漢艾凌波出。江楓拂岸游。王生回水碓。蔡嫗盪輕舟。岸燭斜臨水。波光上映樓。（殿下○《類聚》四。《詩紀》八十。）

【歌】〖簡文作箏賦。附此歌。〗

　　年年花色好。足侍愛君傍。影入箸衣鏡。裙含辟惡香。鴛鴦七十二。亂舞未成行。（○文苑英華七十一。）

【歌】（簡文作七勵。附此歌。）

　　酬醑半兮樂既陳。長歌促節綺羅人。拂鏡弄影情未極。回簪轉笑思自親。（○文苑英華三百五十一。）

【詩】

　　綺花非一種。風絲亂百條。（○歲華紀麗一。）

【詩】

　　霞流抱朴碗。（○《顏氏家訓》文章篇。）

梁詩卷二十三

　　庾肩吾

　　〈肩吾。字子慎。新野人。初為晉安王國常侍。隨府授參軍。兼記室。及王為太子。兼東宮通事舍人。除安西湘東王錄事參軍。領荊州大中正。遷中錄事參軍、太子率更令、中庶子。簡文即位。進度支尚書。侯景至建康。矯詔遣肩吾喻當陽公大心。尋舉州降。肩吾逃赴江陵。大寶元年卒。有集十捲。〉

【樂府】

【長安有狹斜行】

　　長安有曲陌。曲陌不容幰。路逢雙綺襦。問君居近遠。我居臨御溝。可識不可求。長子登麟閣。次子侍龍樓。少子無高位。聊從金馬游。三子俱來下。左右若川流。三子俱來人。高軒映彩旒。三子俱來宴。玉柱擊清甌。大婦襞雲裘。中婦卷羅幬。少婦多妖艷。花鈿系石榴。夫君且安坐。歡娛方未周。（○《類聚》四十一作長安有狹斜詩。《樂府詩集》三十五。《詩紀》八十。

【賦得有所思】

　　佳期竟不歸。春日坐芳菲。拂匣看離扇。開箱見別衣。井梧生未合。宮槐卷復稀。不及銜泥燕。從來相逐飛。（○玉台新詠八作詠得有所思。《類聚》四十一作賦得有所思行。文苑英華二百二及《樂府詩集》十七作有所思。《詩紀》八十。）

【洛陽道】

　　徼道臨河曲。層城傍洛川。金門才出柳。桐井半含泉。日起罘罳外。車回雙闕前。潘生時未返。遙心徒眷然。（○文苑英華百九十二。《樂府詩集》二十三。《詩紀》八十。）

【賦得橫吹曲長安道】

　　桂宮連復道。黃山開廣路。遠聽平陵鍾。遙識新豐樹。合殿生光彩。離宮起煙霧。日落歌吹還。塵飛車馬度。（○玉台新詠八。《類聚》四十二作長安路。文苑英華百九十二及《樂府詩集》二十三作長安道。《詩紀》八十。）

【愛妾換馬】

　　渥水出騰駒。湘川實應圖。來從西北道。去逐東南隅。琴聲悲玉匣。山路泣蘼蕪。似鹿將含笑。千金會不俱。（○《類聚》九十三作以妾換馬詩。《樂府詩集》七十三。《詩紀》八十。）

【隴西行】

　　借問隴西行。何當驅馬征。草合前迷路。雲濃后暗城。寄語幽閨妾。羅袖勿空縈。（樂府作榮。○文苑英華百九十八。《樂府詩集》三十七。《詩紀》八十。）

【未央才人歌】

　　從來守未央。轉欲訝春芳。朝風凌日色。夜月奪燈光。相逢儻游豫。暫為卷衣裳。（○《樂府詩集》八十四。《詩紀》八十。）

【詩】

【侍宴應令詩】

　　副君時暇豫。曾城聊近游。清池寫飛閣。疏樹出龍樓。北陸冰方壯。西園春秋周。梅心芳屢動。蒲節促難抽。徒然欣並命。無以廁應劉。（○《類聚》三十九作侍宴詩。文苑英華百七十九。《詩紀》八十。）

【侍宴宣猷堂應令詩】

　　副君德將聖。陳王才掞天。歸來宴平樂。置酒對林泉。爐香雜山氣。殿影入池漣。艷舞時移節。

　　新歌屢上弦。聽曲慚回顧。思經徒欲眠。（○《初學記》十四。文苑英華百七十九。《詩紀》八十。）

【侍宣猷堂宴湘東王應令詩】

　　陳王驂駕反。副后西園游。並命登飛閣。列坐對芳洲。桂嚴逢暮序。菊水值窮秋。竹逕簫聲發。桐門琴曲愁。徒奉文成誦。空知思若抽。（○《類聚》三十九。文苑英華百七十九。《詩紀》八十。）

【侍宴餞湘州刺史張續詩】

　　洞庭資善政。層城送遠離。九歌揚妙曲。八桂動芳枝。雨足飛春殿。雲峰入夏池。郢路方遼遠。湘山轉蔽虧。何當好風日。極望長沙垂。（○《類聚》二十九。《詩紀》八十。）

【侍宴餞張孝總應令詩】〖《詩紀》雲。外編作吳均者非。〗

　　層台臨回漲。耿耿晴煙上。欲送分符人。翻似河堤望。寒雲暗積水。秋雨蒙重嶂。別念動神襟。華文切離貺。慚無寡和曲。空陪郢中唱。（○《類聚》二十九作餞張孝總應令。《詩紀》八十。）

【三日侍蘭亭曲水宴詩】

　　策星依夜動。鑾駕總朝游。旌門臨苑樹。相風出鳳樓。春生露泥泥。天復雲油油。桃花舒玉澗。柳葉暗金溝。禊川分曲洛。帳殿掩芳洲。踴躍赬魚出。參差絳棗浮。百戲俱臨水。千鍾共逐流。（○《類聚》四。《初學記》四。古今歲時雜詠十六。文苑英華百七十二。《詩紀》八十。）

【九日侍宴樂游苑應令詩】

　　轍跡光周頌。巡遊盛夏功。銘陳萬騎轉。閶闔九關通。秋暉逐行漏。朔氣繞相風。獻壽重陽節。回鑾上苑中。疏山開輦道。間樹出離宮。玉醴吹岩菊。銀床落井桐。御梨寒更紫。仙桃秋轉紅。飲羽山西射。浮雲冀北驄。塵飛金埒滿。葉破柳條空。騰猨疑矯箭。驚雁避虛弓。彫材濫杞梓。花綬接鵷鴻。愧乏天庭藻。徒參文雅雄。（○古今歲時雜詠三十三作九日宴樂游苑應令。文苑英華百七十三作侍宴九日。《詩紀》八十。又《類聚》四、《初學記》四並作侍宴九日。引功、通、風、中、宮、桐、驄、空八韻。《御覽》三十二作九日侍宴。引功、通、風、中、宮、桐、聰、空八韻。）

【從皇太子出玄圃應令詩】

　　春光起麗譙。屣步陟山椒。閣影臨飛蓋。鶯鳴入洞簫。水還登故渚。樹長蔭前橋。綠荷生綺葉。丹藤上細苗。顧循斬振藻。何用擬瓊瑤。（○《類聚》六十五。《初學記》二十四作從皇太子出玄圃詩。文苑英華百七十九。萬花谷后二十五作庾肩吾詩。《詩紀》八十。）

【奉和泛舟漢水往萬山應教詩】

　　桂棹桬棠船。飄揚橫大川。映嚴瀋水底。激浪起雲邊。迥岸高花發。春塘細柳懸。陪歌承睿賞。接醴侍恩筵。誰雲李與郭。獨得似神仙。（○《初學記》七。文苑英華百七十九。《詩紀》八十。）

【山池應令詩】〖《詩紀》雲。簡文有山池詩。〗

　　閬苑秋光暮。金塘牧潦清。荷低芝蓋出。浪涌燕舟輕。逆湍流棹唱。帶谷聚笳聲。野竹交臨浦。山桐迥出城。水逐雲峰暗。寒隨殿影生。（○《類聚》九。《詩紀》八十。）

【奉使北徐州參丞御詩】

　　炎農稱卷領。唐勛載允恭。猶將表世盛。尚且號民從。未如今聖主。比德邁前蹤。格天垂禮樂。寰海置提封。枌榆諒昔社。朱方有舊墉。故鄉深帝念。巡狩及時雍。禁園周百里。離宮即九重。浮橋還瀉渭。抗殿本疏龍。過沛追鄉飲。歸宛盛禮容。千金登禹膳。萬壽獻堯鍾。依然對白水。眷言懷赤松。回天隨輦道。駐日逐戈鋒。路遠大風積。山長佳氣濃。年光正婉娩。春樹轉丰茸。竹葉含初籜。蓂枝發早藂。瑞木翻無鳥。祥花更少蜂。咸英起雲鳳。率舞間笙鏞。海鷗時出沒。江鱏乍噞喁。雲邊開鞏樹。霧裡識嶢峰。小人濫趨走。虛薄愧無庸。皇恩不可報。河清徒易逢。（○文苑英華二百九十六。《詩紀》八十。○逯按。《說文》系傳引江鱏乍噞喁一句。）

【和衛尉新渝侯巡城口號詩】〖《詩紀》雲。簡文帝、王筠同賦。〗

　　維城寄右戚。巡警屬勤王。南瞻通灞岸。北眺指橫芒。入漢飛延閣。臨雲出建章。步逐天津遠。城隨秋夜長。露槐落金氣。風寮上新涼。（○《類聚》二十八。文苑英華二百四十。《詩紀》八十。）

【游甑山詩】〖《詩紀》雲。古詩類選作沈約者非。〗

　　平子去已久。餘風今復追。未必游春草。王孫自不歸。路高村反出。林長鳥更稀。寒雲間石起。秋葉下山飛。西河方閱訓。詎得解朝衣。（○文苑英華百五十九。《詩紀》八十。《類聚》七引追、歸、飛三韻。）

【詠蔬圃堂詩】〖《詩紀》雲。梁武帝有天安寺蔬圃堂。〗

　　北宮多暇豫。時駕總鑾鑣。路靜繁葭撤。輪移羽蓋飄。臨空坐飛觀。回首望浮橋。風長曙鍾近。地迥洛城遙。疏林不礙日。涸浦暫通潮。徒然等賓從。並作愧群僚。（○《類聚》六十三。《初學記》二十四作賦詠疏圃堂詩。文苑英華三百十四。《詩紀》八十。○逯按。此詩《類聚》、《初學記》皆在堂部。宮應作堂。）

【尋周處士弘讓詩】

　　試逐赤松游。披林對一丘。梨紅大谷晚。桂白小山秋。石鏡菱花發。桐門琴曲愁。泉飛疑度雨。雲積似重樓。王孫若不去。山中定可留。（○《類聚》三十六。文苑英華二百三十作庾信。注。見《類聚》。庾子山集五。《詩紀》八十。）

【賦得嵇叔夜詩】

　　山林重明滅。風月臨囂塵。著書惟隱士。談玄止穀神。雁重翻傷性。蠶寒更養身。廣陵餘故曲。山陽有舊鄰。俗儉寧妨患。才多反累身。寄言山吏部。無以助庖人。（○《類聚》三十六。《詩紀》八十。）

【和太子重雲殿受戒詩】

　　皇明執東曜。帝扆居北辰。小乘開治道。大覺拯蒼民。殊途同義路。分流合智津。傳香引上德。列伎進名臣。連閣翻如畫。圖雲更似真。鏡山銜殿影。梅梁落梵塵。苑桂恆留雪。天花不待春。萬年逢瑞應。千生值法身。天衣初拂石。豆火欲燃薪。重善終無服。輕毛庶有因。（○《類聚》七十六。《詩紀》八十。）

【詠同泰寺浮圖詩】〖和簡文。下同。〗

　　望園臨柰苑。王城對鄴宮。還從飛閣內。遙見崛山中。天衣疑拂石。鳳翅欲凌空。雲甍猶帶雨。蓮井不生桐。盤承雲表露。鈴搖天上風。月出琛含采。天晴幡帶虹。周星疑更落。漢夢似今通。我后情初照。不與伊川同。方應捧馬出。永得離塵蒙。（○《類聚》七十六。《詩紀》八十。）

【賽漢高廟詩】

　　昔在唐山曲。今承紫貝壇。寧知臨楚岸。非復望長安。野曠秋先動。林高葉早殘。塵飛遠騎沒。日徙半峰寒。徒然仰成誦。終用試才難。（○文苑英華三百二十。《詩紀》八十。又《類聚》三十八作漢高廟詩。引壇、安、寒三韻。）

【亂后經夏禹廟詩】

　　金簡泥初發。龍門鑿始通。配天不失舊。為魚微此功。林堂上偃蹇。山殿下穹隆。侵雲似天闕。照水類河宮。神來導赤豹。仙女擁飛鴻。松龕撤暮俎。棗逕落寒叢。仙舟還入鏡。玉軸更乘空。去國嗟行邁。離居泣轉蓬。月起吾山北。星臨天漢中。申胥猶有志。荀息本懷忠。待見攙槍滅。歸來松柏桐。（文苑作同。○《類聚》三十八。文苑英華三百二十。《詩紀》八十。）

【亂後行經吳郵亭詩】〖《詩紀》雲。外編作庾信者非。〗

　　郵亭一回望。風塵千里昏。青袍異春草。白馬即吳門。獯戎鯁伊洛。雜種亂轘轅。輦道同關塞。王城似太原。休明鼎尚重。秉禮國猶存。殷牖多雖賾。堯城史轉尊。泣血悲東走。橫戈念北奔。方憑七廟略。誓雪五陵冤。人事今如此。天道共誰論。（《詩紀》雲。御亭。吳大帝所建。在晉陵。今作郵。誤也。○《類聚》三十四。文苑英華三百十五。《詩紀》八十。）

【經陳思王墓詩】

　　公子獨憂生。丘壠擅餘名。采樵枯樹盡。犁田荒隧平。寧追宴平樂。詎想謁承明。旦余來錫命。兼言事結成。飄遙河朔遠。颭飆颶風鳴。雁與雲俱陣。沙將蓬共驚。枯桑落古社。寒鳥歸。孤城。隴水哀葭曲。漁陽慘鼓聲。離家來遠客。安得不傷情。（○文苑英華三百六。《詩紀》八十。○逯按。樑書及南史。肩吾終生未嘗奉使河朔。自無由經陳思王墓而題詩。據北史庾信傳。信曾聘東魏。文章辭令為鄴下所稱。則此當為子山之什。庾氏父子詩每互歧。如庾肩吾尋周處士弘讓詩。見藝文《類聚》。而文苑英華則作庾信。庾子山集亦載之。是其例。此篇則文苑英華為誤。）

【過建章故台詩】

　　魯國觀遺殿。韓城想舊台。仲宣原隰滿。子建悲風來。夏蓮猶反植。秋窗尚左開。圖雲仍溜雨。畫水即生苔。及君歡四望。知余念七哀。（○《類聚》六十二。《初學記》二十四。文苑英華三百十三。《詩紀》八十。）

【和劉明府觀湘東王書詩】

　　陳王擅書府。河間富典墳。五車方累篋。七閣自連雲。松槧芳帙氣。柏燻起廚文。羽陵青簡出。媯泉綠字分。方因接游聖。暫得奉朝聞。峰樓霞早發。林殿日先曛。洛城復接限。歸軒畏后群。（○《初學記》十二。《詩紀》八十。）

【和竹齋詩】

　　百拱橫筇節。千櫨跨篥竿。回龍仍作柱。置笛且成欒。向嶺分花徑。隨階轉葯欄。蜂歸憐蜜熟。燕入重巢干。欲仰天庭掞。終知學步艱。（○《類聚》六十四。《詩紀》八十。）

【從駕喜雨詩】

　　西獄浮樽桂。東皇事浴蘭。赦詔還京兆。歸神出灌壇。濕風含酒氣。陰雲助麥寒。典農欣受職。治粟喜當官。復此隨車雨。民天知可安。（○《類聚》二。文苑英華百五十三。《詩紀》八十。）

【奉和春夜應令詩】

　　春牖對芳洲。珠簾新上鉤。燒香知夜漏。刻燭驗更籌。天禽下北閣。織女入西樓。月皎疑非夜。林疏似更秋。水光懸盪壁。山翠下添流。詎假西園燕。無勞飛蓋游。（○文苑英華百七十九。《詩紀》八十。）

【奉和武帝苦旱詩】

　　陽山蛇不蟄。洳澤鳥猶攢。暫息流膏雨。將似怨祁寒。文衣夜不卧。蔬食晝忘餐。潔誠同望祀。惟馨等浴蘭。江蘋享上帝。荊璧奠高巒。繁雲興岳立。蒸穴動龍蟠。渭渠還積水。滮池更起瀾。（○《類聚》一百。《詩紀》八十。）

【奉和太子納涼梧下應令詩】〖和簡文。〗

　　北園涼氣早。步輦暫逍遙。避日交長扇。迎風列短簫。山帶彈琴曲。桐橫棲鳳條。懸門開溜水。錦石鎮浮橋。黑米生菰葉。青花出稻苗。無因學仙藻。雲氣徒飄颻。（○《類聚》五。文苑英華百七十九。《詩紀》八十。）

【芝草詩】

　　蜘躕玩芝草。淹留攀桂叢。桂叢方偃蹇。芝葉正玲瓏。如龍復如馬。成闕復成宮。黃金九華髮。紫蓋六英通。隱士蒼山北。仙神海穴東。隨丹聊變水。獨搖不須風。（○《類聚》九十八。廬山紀事一。《詩紀》八十。）

【詠美人看畫詩】〖《詩紀》作詠美人。〗

　　絳樹及西施。俱是好容儀。非關能結束。本自細腰肢。鏡前難並照。相將映淥池。看妝畏水動。斂袖避風吹。轉手齊裾亂。橫簪歷鬢垂。曲中人未取。誰堪白日移。不分他相識。唯聽使君知。（○《類聚》十八。《詩紀》八十。）

【送別于建興苑相逢詩】

　　相逢小苑北。停車問苑中。梅新雜柳故。粉白映綸紅。去影背斜日。香衣臨上風。雲流階暗漸黑。冰開池半通。去馬船難駐。啼烏曲未終。眷然從此別。車西馬復東。（○玉台新詠六。《詩紀》八十。）

【侍宴詩】〖《詩紀》雲。一作侍宴景陽樓應令。〗

　　沐道逢將聖。飛觴屬上賢。仁風開美景。瑞氣動非煙。秋樹翻黃葉。寒池墮黑蓮。承恩謝命淺。念報在身前。（○《類聚》三十九。《詩紀》八十。）

【侍宴餞湘東王應令詩】

　　陳王從游士。高宴入承華。並載同連璧。雕文類簡沙。落猿時動樹。墜雪暫（文苑作乍。注云。《類聚》作慚。）搖花。念此離筵促。方愁別路賒。（○《類聚》二十九。文苑英華百七二九。《詩紀》八十。）

【和晉安王薄晚逐涼北樓回望應教詩】

　　向夕紛喧屏。追涼飛觀中。樹影臨城日。窗含度水風。遙天如接岸。遠帆似凌空。陪文慚宋玉。徒等侍蘭宮。（○《類聚》二十八。文苑英華百七十九。《詩紀》八十。）

【贈周處士詩】

　　九丹開石室。三徑沒荒林。仙人翻可見。隱士更難尋。籬下黃花菊。丘中白雪琴。方欣松葉酒。自和游山吟。（○《類聚》三十六。文苑英華二百三十。庾子山集五。《詩紀》八十。）

【新林】〖文苑雲。林。集作亭。送劉之遴詩〗

　　旆轉黃山路。舟纚白馬津。送輪時合幰。分驂各背塵。常山喜臨岱。隴頭悲望秦。欲持漢中策。還以贈征人。（○《類聚》二十九。《初學記》十八。文苑英華二百六十六。《詩紀》八十。）

【奉使江州舟】〖《類聚》作船。〗中七夕詩

　　九江逢七夕。初弦值早秋。天河來映水。織女欲攀舟。漢使俱為客。星槎共逐流。莫言相送浦。不及穿針樓。（○《類聚》四。《詩紀》八十。）

【南苑看人還詩】

　　春花競玉顏。俱折復俱攀。細腰宜窄衣。長釵巧挾鬟。洛橋初度燭。青門欲上關。中人應有望。上客莫前還。（○玉台新詠八作南苑還看人。《類聚》十八。《詩紀》八十。）

【詠美人】〖玉台人下有自字。〗看畫應令詩】〖《詩紀》雲。和簡文。〗

　　欲知畫能巧。喚取真來映。並出似分身。相看如照鏡。安釵等疏密。著領俱周正。不解平城圍。誰與丹青競。（○玉台新詠八。《類聚》十八。《詩紀》八十。）

【奉和藥名詩】〖簡文、元帝皆有藥名詩。〗

　　英王牧荊楚。聽訟出池台。督郵稱蝗去。亭長說烏來。行塘朱鷺響。當道赤帷開。馬鞭聊寫賦。竹葉暫傾懷。（○《類聚》五十方。《詩紀》八十。）

【看放市詩】

　　旗亭出御道。游目暫回車。既非隨舞鶴。聊思索枯魚。懸龜識季主。榜酒見相如。日中人已合。黃昏故未疏。（○《類聚》六十五。《初學記》二十四。《詩紀》八十。）

【應令詩】〖《詩紀》作餞張孝總應令。又注。外編作吳均者非。〗

　　江上早寒生。蕭條鐃管清。別筵開帳殿。離舟卷幔城。前山黃葉起。對岸白沙驚。臨渦同極望。竊吹愧才輕。（○《類聚》二十九。《詩紀》八十。）

【侍宴餞東陽太守范】〖《詩紀》雲。范當作蕭。〗子雲詩

　　東部資良守。北宮敦獻酬。新枝漸接樹。故凍欲含流。早花少餘雪。春寒極晚秋。徒嗟白岸遠。空想赤松游。（○《類聚》二十九。《詩紀》八十。）

【和望月詩】

　　桂殿月偏來。留光引上才。圓隨漢東蚌。暈逐淮南灰。渡河光不濕。移輪轍詎開。此夜臨清景。還承終宴杯。（○《類聚》一作望月詩。《初學記》一。文苑英華百五十二作望月。《詩紀》八十。）

【和徐主簿望月詩】

　　樓上徘徊月。窗中愁思人。照雪光偏冷。臨花色轉春。星流時入暈。桂長欲侵輪。願以重光曲。承君歌扇塵。（○《類聚》一。《初學記》一。文苑英華百五十二。《詩紀》八十。又草堂詩箋三十一江月詩注引人一韻。）

【詠風詩】

　　宋地鶂飛初。湘川燕起餘。掃壇聊動竹。吹薤欲成書。蒼梧洞猶在。合浦樹應疏。陽烏一轉翅。千里定非虛。（○《類聚》一。文苑英華百五十六。萬花谷二。《詩紀》八十。）

【詠花雪詩】

　　瑞雪墜堯年。因風入綺錢。飛花灑庭樹。凝瑛結井泉。寒光晦八極。同雲暗九天。已飄黃竹路。共慶白渠田。（○《類聚》二。文苑英華百五十四作花雪。《詩紀》八十。）

【春日詩】

　　桃紅柳絮白。照日復隨風。影出朱城外。香歸青殿中。水映寄生竹。山橫半死桐。頒文知渥重。搦札愧才空。（○《類聚》三。文苑英華百五十七。《詩紀》八十。）

【七夕詩】

　　玉匣卷懸衣。針樓開夜扉。姮娥隨月落。織女逐星移。離前忿促夜。別後對空機。倩語雕陵鵲。填河未可飛。（○《類聚》四。《初學記》四。古今歲時雜詠二十五。文苑英華百五十八。《御覽》三十一。《詩紀》八十。）

【歲盡應令詩】

　　歲序已雲殫。春心不自安。聊開柏葉酒。試奠五辛盤。金薄圖神燕。朱泥卻為雪中看。（○《類聚》三。《初學記》三。古今歲時雜詠四十一。《御覽》十七。《詩紀》八十。）

【賦得山詩】

　　層雲霾峻嶺。絕澗倒危峰。刻削臨千仞。嵯峨起百重。行曦上杳杳。結霧下溶溶。仁心留此屬。休奉愧群龍。（○《初學記》五。文苑英華百五十九。《詩紀》八十。）

【同蕭左丞詠摘梅花詩】

　　窗梅朝始發。庭雪晚初消。折花牽短樹。攀叢入細條。垂冰溜玉手。含刺罥春腰。遠道終難寄。馨香徒自饒。（萬花谷作消。○《初學記》二十八。文苑英華三百二十二。萬花谷后三十八作庾肩吾詩。《詩紀》八十。）

【和晉安王詠燕詩】〖《詩紀》雲。簡文有雙燕詩。樂府題雲雙燕離。〗

　　可憐幕上燕。差池弄羽衣。夜夜同巢宿。朝朝相對飛。銜泥瞻樂善。相賀奉英徽。秋蟬行寂寞。戀此未辭歸。（○《類聚》九十二。文苑英華三百二十九。《詩紀》八十。）

【詠胡床應教詩】

　　傳名乃外域。入用信中京。足欹形已正。文斜體自平。臨堂對遠客。命旅誓初征。何如淄館下。淹留奉盛明。（○《類聚》七十作賦得詠胡床詩。《初學記》二十五。文苑英華百七十九。萬花谷續六。《詩紀》八十。又《御覽》七百六作賦胡床詩。引京、平、征三韻。）

【暮游山水應令賦得磧字詩】

　　餘春屬清夜。西園恣遊歷。入逕轉金輿。開橋通畫鷁。細藤初上楥。新流漸涵磧。雲峰沒城柳。電影開嚴壁。（○《類聚》二十八作暮游山水賦韻得磧應令詩。文苑英華百七十九。《詩紀》八十。）

【奉和湘東王應令詩二首】

【春宵】

　　征人別未久。年芳復臨牖。燭下夜縫衣。春寒偏著手。願及歸飛雁。因書寄高柳。（○玉台新詠八。《類聚》三十二。《詩紀》八十。）

【冬曉詩】

　　鄰雞聲已傳。愁人竟不眠。月光侵曙后。霜明落曉前。縈鬟起照鏡。誰忍插花鈿。（○同上）

【詠檐燕詩】

　　雙燕集蘭閨。雙飛高復低。向戶疑新箔。登巢識故泥。依櫩本相賀。近幕願同棲。（○《類聚》九十二。文苑曲華三百二十九。《詩紀》八十。）

【奉賀便省餘秋詩】

　　前對金精坂。傍臨圓水池。照影礙浮葉。看山通迥枝。雁行連霧盡。雨足帶雲移。（○《類聚》三。《詩紀》八十。）

【被使從渡江詩】

　　八陣引住兵。三河總艫舳。絳天揚遠旆。雷野驅長轂。夜劍動星芒。秋潮驚箭服。（○《類聚》五十九。《詩紀》八十。）

【登城北望詩】

　　誓師屠六郡。登城望九嵕。山沈黃霧裡。地盡黑雲中。霜戈曜壠日。哀笳斷塞風。（○《類聚》二十八。《詩紀》八十。）

【道館詩】

　　仙人白鹿上。隱士潛溪邊。試取西山藥。來觀東海田。（○《類聚》七十八。《詩紀》八十。）

【賦得轉歌扇詩】

　　團紗映似月。蟬翼望如空。回持掩曲態。轉作送聲風。（○《類聚》六十九。《詩紀》八十。）

【詠舞詩】

　　飛鳧袖始拂。啼烏曲未終。聊因斷續唱。試托往還風。（《初學記》作同。○《類聚》四十三。《初學記》十五。萬花谷后三十二。《詩紀》八十。）

【詠舞曲應令詩】

　　歌聲臨畫閣。舞袖出芳林。石城定若遠。前谿應幾深。（○玉台新詠十。《初學記》十。《詩紀》八十。）

【詠主人少姬應教詩】

　　故年齊總角。今春半上頭。那知夫婿好。能降使君留。（○玉台新詠十。《詩紀》八十。）

【詠長信宮中草詩】

　　委翠似知節。含芳如有情。全由履跡少。並欲上階生。（○玉台新詠十。《詩紀》八十。）

【石崇金谷妓詩】

　　蘭堂上客至。綺席清弦撫。自作明君辭。還教綠珠舞。（○玉台新詠十。《詩紀》八十。）

【遠看放火詩】

　　風前細塵起。月里黑煙生。發焰看喬木。侵光識遠城。（○《類聚》八。《詩紀》八十。）

【舟中寒望詩】

　　日暮敞鳧稍。曾冰合駛流。雪照齊君履。寒入楚王裘。（○《類聚》二十七。《詩紀》八十。）

【石橋詩】〖《詩紀》雲。簡文有作。〗

　　秦王金作柱。漢帝玉為欄。仙人飛往易。道士出歸難。（○《類聚》九。《初學記》七。《詩紀》八十。）

【詠桂樹詩】

　　新叢入望苑。舊干別層城。倩視今移處。何如月里生。（○《類聚》八二九。合璧事類別集三十八。《詩紀》八十。）

【賦得池萍詩】

　　風翻乍青紫。浪起時疏密。木欲嘆無根。還驚能有實。（○《類聚》八十二。《初學記》二十七。文苑英華三百二十七。《詩紀》八十。）

【新苔詩】

　　隨潮染岸石。逐沬聚浮楂。徒令阿谷麗。停筐不汰沙。（○《類聚》八十二。《詩紀》八十。）

【被執作詩一首】

　　〖三國典略曰：宋子仙破會稽。購得肩吾。謂之曰：昔聞汝能詩。今可作。若能。當貰汝命。肩吾操筆立成。子仙乃釋之。〗

　　發與年俱暮。愁將罪共深。聊持轉風燭。暫映廣陵琴。（○《御覽》六百。《詩紀》八十。）

【詩】

　　勁氣方凝海。清威正折綿。（○萬花谷三。）

【三日侍宴詠曲水中燭影詩】〖七言〗

　　重焰垂花比芳樹。風吹水動俱難住。春枝拂岸影上來。還柸繞客光中度。（歲時雜詠誤作庭。○《類聚》八十。古今歲時雜詠十六。《詩紀》八十。○逯按。升庵詩話。引庾肩吾燭影《詩》雲：垂焰垂花比芳樹。隨風隨水俱難駐。秦娥軟舞隙中來。李吾夜績光中度。燭龍潛曜城烏啼。陰陰疊鼓朝天去。與此不同。）

【八關齊夜賦四城門更作四首】〖殿下即簡文。時為皇太子中庶。府君謂肩吾。為太子中庶子。〗

【第一賦韻東城門病】

　　伏枕愛危光。痾纏生易折。無因雪岸草。慮反山穴。消渴腠腸府。疼蹇嬰肢節。如何促齡內。憂苦無暫缺。（孔燾○廣弘明集雲。宋、元、宮本作壽山。）

【南城門老】

　　虛蕉誠易犯。危藤復將嚙。一隨柯已微。當年信長訣。已同白駒去。復類紅花熱。妍容一旦罷。孤燈行自設。（君）

【西城門死】

　　綏心雖殊用。滅景寧優劣。一隨業風盡。終歸虛妄設。五陰誠為假。六趣寧有截。零落竟同歸。憂思空相結。（李鏡遠）

【北城門沙門】

　　俗幻生影空。憂繞心塵曀。于茲排四纏。去矣求三涅。下學輩留心。方從窈冥別。已悲境相空。復作泡雲滅。（中庶府君○廣弘明集三十。《詩紀》八十。）

【第二賦韻東城門病】

　　空痾誠易愈。有病故難痊。徒知餌五色。終當悲九泉。已無雲山草沈痗竟誰憐。復悲淪苦海。何由果凈天。（諸葛嵦）

【南城門老】

　　昔類紅蓮草。自玩綠池邊。今如白華樹。還悲明鏡前。壯心欲何在。餘日乃西遷。清樽不復樂。蓬鬢豈還妍。（徐防）

【西城門死】

　　高堂信逆旅。懷業理常牽。玉匣方委櫬。金台不復延。挽聲隨逕遠。蘿影帶松懸。詎能留十念。唯應逐四緣。（君）

【北城門沙門】

　　經行林樹下。求道志能堅。即有神通力。振錫遠乘煙。一登四弘誓。至道莫能先。不貪曠劫壽。無論延促年。（孔燾○同上。）

【第三賦韻東城門病】

　　纏痾緬百年。自傷無五福。長縈畫篋蛇。不值仙人鹿。習染迷畫瓶。卧起求棲宿。羅襦豈再歡。臨歧方土木。（中庶府君）

【南城門老】

　　少年愛紈綺。衰暮慚羅縠。徒傷歲冉冉。陳詩非鬱郁。鶴髮辭軒冕。鮐背烹葵菽。松柏稍相依。歡愛時睦睦。（廣弘明集作幾時睦。注云。三本、宮本作時睦睦。李鏡遠）

【西城門死】



　　追念平生時。遨遊上（廣弘明集雲。元本、明本作土。）苑囿。一沒松柏下。春光徙儵昱。（孔燾）結根素因假。枝葉緣骨肉。自應螻蟻驅。值此風刀逐。（諸葛嵦）

【北城門沙門】

　　俗繭厭纏絲。因由抽善縠。長披忍辱鎧。去此纖羅服。願引三塗眾。俱令十使伏。珠月猶沈首。金錍未挑目。（君○同上）

【第四賦韻東城門病】

　　紫紈未可得。漳濱徒再離。一逢犬馬病。賁育罷驅馳。已無九轉術。復闕萬金奇。不看授疆掌。唯夢蓮花池。（君）

【南城門老】

　　盛年歌吹日。顧步惜容儀。一朝衰朽至。星星白髮垂。已傷萬事盡。復念九門枝。垂軒意何在。獨坐鏡如斯。（中庶府君）

【西城門死】

　　一息於今罷。平生詎可規。天長曉露促。千齡誰復知。華堂一相舍。松帳杳難窺。萬祀藏珠應。千年罷玉羈。（徐防）

【北城門沙門】

　　深心不可染。正道亦難欹。方除五欲累。長辭三雅卮。依空慮難靜。習善路猶弛。沒身竟靡托。單盂詎待貲。（諸葛嵦○同上）

梁詩卷二十四

　　王筠

　　〈筠。字元禮。一字德柔。琅邪臨沂人。齊司空僧虔孫。起家中軍臨川王行參軍。遷太子舍人。尚書殿中郎。累遷太子洗馬、中舍人。並掌東宮管記。出為丹陽尹丞。遷中書郎。除太子家令。普通六年。除尚書吏部郎。遷太子中庶子。中大通三年。出為臨海太守。大同初。遷秘書監。大寶元年。簡文即位。卒。年六十九。有集十一卷、中書集十一卷、臨海集十一卷、左佐集十一卷、尚書集九卷。〉

【樂府】

【有所思】〖《詩紀》雲。律祖作吳均者非。〗

　　丹墀生細草。紫殿納輕陰。曖曖巫山遠。悠悠湘水深。徒歌鹿盧劍。空貽玳瑁簪。望君終不見。屑淚且長吟。（○文苑英華二百二。《樂府詩集》十七。《詩紀》八十六。）

【陌上桑】

　　人傳陌生桑。未曉已含光。重重相蔭映。軟弱自芬芬。秋胡始倚馬。羅敷未滿筐。春蠶朝已老。安得久彷徨。（○文苑英華二百八。《樂府詩集》二十八。《詩紀》八十六。）

【俠客篇】

　　俠客趨名利。劍氣坐相矜。黃金塗鞘尾。白玉飾鉤膺。晨馳逸廣陌。日暮返平陵。舉鞭向趙李。與君方代興。（○文苑英華百九十六作俠客行。《樂府詩集》六十七。《詩紀》八十六。）

【三婦艷】

　　大婦留芳褥。中婦對華燭。無小婦獨無事。當軒理清曲。丈人且安卧。艷歌方斷續。（○《樂府詩集》三十五。《詩紀》八十六。）

【雜曲二首】

　　烏帶夜已逼。蟲飛曉尚賒。桂月徒留影。蘭燈空結花。（○文苑英華二百十一。《樂府詩集》七十七。《詩紀》八十六。）

　　可憐洛城東。芳樹搖春風。丹霞映白日。細雨帶輕虹。（○同上）

【行路難】〖七言〗

　　千門皆閉夜何央。百憂俱集斷人腸。探瑞箱中取刀尺。拂拭機上斷流黃。情人逐情雖可恨。復畏邊遠乏衣裳。已繅一繭催衣縷。復搗百和裛衣香。猶憶去時腰大小。不知今日身短長。裲襠雙心共一襪。袙復兩邊作八襊。襻帶雖安不忍縫。開孔裁穿猶未達。胸前卻月兩相連。本照君心不照天。願君分明得此意。勿複流盪不如先。含悲含怨判不死。封情忍思待明年。（○玉台新詠九。文苑英華二百。《樂府詩集》七十。《詩紀》八十六。）

【楚妃吟】〖雜言〗

　　窗中曙。花早飛。林中明。鳥早歸。庭前日。暖春閨。香氣亦霏霏。香氣漂。當軒清。唱調獨顧慕。含怨復含嬌。蝶飛蘭復熏。裊裊輕風入。翠裙春可游。歌聲樑上浮。春遊方有樂。沈沈下羅幕。（○《樂府詩集》二十九。《詩紀》八十六。○逯按。《樂府詩集》、《詩紀》並缺窗中曙三字及薰字翠字。今從萬曆本《詩紀》著錄。）

【詩】

【侍宴餞臨川王北伐應詔詩】〖四言〗

　　金版韜英。玉牒蘊精。帝德乃琥。王威有征。軒習弧矢。夏陳干戚。周騖戎車。漢馳羽檄。我皇俊聖。千年踵武。德洞十門。威加八柱。金正圮德。水行失道。胡馬南牧。戎徒西保。薦食伊瀍。整居豐鎬。金關揚塵。銅台茂草。命彼膳夫。爰詔協律。樂賦出車。弦操吉日。玉饌駢羅。瓊漿泛溢。聖德溫溫。賓儀秩秩。（○《類聚》二十九。文苑英華百六十九。《詩紀》八十六。）

【早出巡行矚望山海詩】〖以下五言。〗

　　王生臨廣隰。潘子望洪河。同軫懷歸思。俱興年逝歌。曰余異二子。承睫淚滂沱。剖符瀛海外。結綬層山阿。因心留惻憫。恕已息煩苛。繕築循時隟。興動藉民和。高門惟壯麗。修雉亦駢羅。層樓亦攀陟。復道亦經過。昧旦清音上。風氣入纖蘿。雲起垂天翼。水動連山枝。奔濤延瀾汗。積翠遠嵯峨。鄉關屢回曲。還顧杳蹉跎。曾微肅肅羽。望路空如何。（○文苑英華百六十二。《詩紀》八十六。）

【北寺寅上人房望遠岫玩前池詩】

　　安期逐長往。交甫稱高讓。遠跡入滄溟。輕舉馳昆閬。良由心獨善。兼且情由放。豈若尋幽棲。即目窮清曠。激水周堂下。屯雲塞檐向。閑牖聽奔濤。開窗延疊嶂。前階復虛沿。沵迤成洲漲。雨點散圓文。風生起斜浪。游鱗互瀺灂。群飛皆哢吭。蓮葉蔓田田。菱花動搖漾。浮光曜庭廡。流芳襲帷帳。匡坐足忘懷。詎思江海上。（○文苑英華百六十五。《詩紀》八十六。）

【和衛尉新渝侯巡城口號詩】〖簡文帝、庾肩吾同賦。〗

　　閶闔曖已昏。鉤陳杳將暮。棲烏城上返。晚雀林中度。屯衛時巡警。凝威肆安步。閣道趨文昌。禁兵連武庫。銅烏）迎早風。金掌承朝露。罘罳分曉色。睥睨生秋霧。維城任寄隆。空想靈均賦。伊余方病免。後園保恬素。（○《初學記》二十四作和新渝侯巡城詩。文苑英華二百四十。《詩紀》八十六。又《類聚》二十八作和尉新渝侯巡城詩。引暮、度、庫、露、霧五韻。萬花谷后二十五引暮、度、步、庫、露、霧六韻。）

【寓直中庶坊贈蕭洗馬詩】

　　龍樓實九重。薄寒殊復早。玉階泫清露。銅池結秋潦。霜被守宮槐。風驚護門草。之子擅文華。縱橫富辭藻。舒錦慚光麗。握珠謝奇寶。愧予非工文。何用披懷抱。（物類志曰：護門草出常山。取置戶下。或有過其門者。草必叱之。一名百靈草。○《類聚》三十一。文苑英華百九十。《詩紀》八十六。）

【奉和皇太子懺悔應詔詩】〖梁簡文有蒙預懺直疏詩。〗

　　奉和皇太子懺悔詩。仍上皇宸。極□□聖旨即疏降。同所用十韻。私心慶躍。得未曾有。招采餘韻。更題鄙拙。

　　一聖智比明。帝德光四海。荷負誠悠屬。度脫實斯在。懺說濟蒙愚。推心屏欺殆。名僧引定慧。朝纓列元凱。還學依善導。反心由真宰。和鈴混吹音。勝幡榮雪彩。早蒲欲抽葉。新篁向舒{笞心}。翹勤諒懇到。歸誠信兼倍。睿艷似煙霞。欄桿若珠琲。善誘雖欲繼。含毫愧文彩。（○廣弘明集三十。《詩紀》八十六。）

【和皇太子懺悔詩】

　　習惡歸禮懺。有過稱能改。聖德及群生。唱說信兼采。翹心盪十惡。邈誠銷五罪。三縛解智門。六塵清法海。超然故無著。逍遙新有待。（○《類聚》七十六。《詩紀》八十六。）

【和吳主簿詩六首】

【春月二首】

　　日照鴛鴦殿。萍生雁鶩池。游塵隨影入。弱柳帶風垂。青骹逐黃口。獨鶴慘羈雌。同衾遠遊說。結愛久生離。於今方溘死。寧須萱草枝。（○玉台新詠八。《詩紀》八十六。）

　　菤葹心未發。蘼蕪葉欲齊。春蠶方曳緒。新燕正銜泥。野雉呼雌雊。庭禽挾子棲。從君客梁后。方晝掩春閨。山川隔道里。芳草徒萋萋。（○同上）

【秋夜二首】

　　九重依夜管。四壁慘無輝。招搖顧西落。烏鵲向東飛。流螢漸收火。絡緯欲催機。爾時思錦字。持制行人衣。所望丹心達。嘉客儻能歸。（○同上）

　　露華初泥泥。桂枝行梀梀。殺氣下重軒。輕陰滿四屋。別寵增修夜。遠征悲獨宿。愁縈翠羽眉。淚滿橫波目。長門絕往來。含情空杼軸。（○同上）

【游望二首】

　　落日照紅妝。挾瑟當窗牖。寧復歌蘼蕪。唯聞嘆楊柳。結好在同心。離別由眾口。徒設露葵羹。誰酌蘭英酒。會日杳無期。蕣華安得久。（○同上）

　　相思不安席。聊至狹邪東。愁眉仿戚里。高髻學城中。雙眉偏照日。獨蕊好縈風。自陳心所想。獻賦甘泉宮。傳聞方鼎食。詎憶春閨中。（《詩紀》作容。○同上）

【代牽牛答織女詩】〖《詩紀》雲。沈約織女贈牽牛詩已見。〗

　　新知與生別。由來儻相值。如何寸心中。一宵懷兩事。歡娛未繾綣。倏忽成離異。終日遙相望。秪益生愁思。猶想今春悲。尚有故年淚。忽遇長河轉。獨喜涼飆至。奔精翊鳳軫。纖阿警龍轡。（○《類聚》四。《初學記》四。古今歲時雜詠二十五及文苑英華百五十八作牽牛答織女。《詩紀》八十六。）

【苦暑詩】

　　日坂散朱雰。天隅斂青靄。飛飆煥南陸。炎津通北瀨。繁星聚若珠。密雲屯似蓋。月至每開襟。風過時解帶。（○《類聚》五。文苑英華二百一十作苦熱。《詩紀》八十六。）

【五日望採拾詩】

　　裁縫逗早夏。點畫守初晨。綃紈既妍媚。脂粉亦香新。長絲表良節。命縷應嘉辰。結蘆同楚客。采艾異詩人。折花競鮮彩。拭露染芳津。含嬌起斜盻。斂笑動微嚬。獻璫依洛浦。懷佩似江濱。須待恩光接。中夜奉衣巾。（○《初學記》四作五日望采艾詩。文苑英華百五十七作五日。《詩紀》八十六。又《類聚》四引辰、人、津、嚬、濱五韻。）

【奉酧從兄臨川桐樹詩】

　　伊昔擅羽儀。待價龍門垂。優遊清露點。徽穆惠風吹。月上陰陽干。雲復死生枝。公子存高尚。聊用影華池。棲鸞既不重。舞鶴復何施。方同散木爨。清響竟誰知。（○《類聚》八十八。《詩紀》八十六。）

【摘安石榴贈劉孝威詩】

　　中庭有奇樹。當戶發華滋。素莖表朱實。綠葉廁紅蕤。既標太沖賦。復見安仁詩。宗生仁壽殿。族代河陽湄。有美清淮北。如玉又如龜。退書寫蟲篆。進對多好辭。我家新置側。可求不難識。相望阻盈盈。相思滿胸臆。高枝為君采。請寄西飛翼。（○文苑英華三百二十二。《詩紀》八十六。）

【東南射山詩】

　　〖《詩紀》雲。阮籍詠懷《詩》曰：東南有射山。汾水出其陽。言神仙之事。〗

　　還丹改容質。握髓駐流年。口含千里霧。掌流五色煙。瓊漿泛金鼎。瑤池溉玉田。倏忽整龍駕。相遇鳳台前。（○《類聚》七十八。《詩紀》八十六。）

【春遊詩】

　　藂蘭已飛蝶。楊柳半藏鴉。物色相煎盪。微步出東家。既同翡翠翼。復如桃李花。欲以千金笑。回君流水車。（○《類聚》三十二。《詩紀》八十六。）

【觀海詩】

　　善即誰為御。我來無別心。聊復寓茲興。茲興將何詠。（○韻補四。）

　　照本苟不昧。在昧理知瑩。忽乘搏角勢。超騰送崖上。（○同上）

　　卑牧會善下。智流心不爭。借悟雖由外。鑒至成銅鏡。（○同上）

【春日詩】

　　金堤草非舊。玉池泉已新。風生似羊角。雲上若魚鱗。幽閨多怨思。停織坐嬌春。芳華既零落。方作向隅人。（○《類聚》三。文苑英華百五十七。《詩紀》八十六。）

【向曉閨情詩】

　　北斗行欲沒。東方稍已晞。晨雞初下棲。曉露尚沾衣。衾裯徒有設。信誓果相違。詎忍開朝鏡。羞恨掩空扉。（○《類聚》三十二。《詩紀》八十六。）

【望夕霽詩】〖《詩紀》雲。帝王集作簡文帝者非。〗

　　連山卷亂雲。長林息眾籟。密樹含綠滋。遙峰凝翠靄。石溜正潀潺。山泉始澄汰。物華方入賞。跂予心期會。（○《初學記》二。文苑英華百五十五。《詩紀》八十六。又《類聚》二作夕霽詩。引籟、靄、會三韻。萬花谷二作夕霽詩。引籟、靄二韻。）

【和孔中丞雪裡梅花詩】

　　水泉猶未動。庭樹已先知。翻光同雪舞。落素混冰池。今春競時發。猶是昔年枝。唯有長憔悴。對鏡不能窺。（○《初學記》二十八。文苑英華三百二十二。《詩紀》八十六。）

【摘園菊贈謝僕射舉詩】

　　靈茅挺三脊。神芝曜九明。菊花偏可憙。碧葉媚金英。重九惟嘉節。抱一應元貞。泛酌宜長主。聊薦野人誠。（○《類聚》八十一。《詩紀》八十六。）

【答元金紫餉朱李詩】〖《詩紀》雲。六朝詩集作沈約。因《初學記》相次而誤也。〗

　　穠華春發彩。結實下成蹊。潘生詠金谷。魏后沈寒溪。逢君重妖麗。移玩入崇閨。慚無瓊玖報。徒用萃幽棲。（○《初學記》二十八。文苑英華三百二十六。《詩紀》八十六。）

【詠輕利舟應臨汝侯教詩】

　　君侯飾輕利。搖蕩邁飛雲。凌波漾鷁彩。泛水渙蛟文。電流已光絕。鳥逝復超群。倏忽方千里。戀茲歧路分。（○《類聚》七十一。《初學記》二十五作詠輕利舟詩。《御覽》七百七十作詠輕利舡應臨侯教。萬花谷續七。《詩紀》八十六。又事類賦舟賦注作詠輕利船應臨汝侯教。引雲、文二韻。）

【詠燈檠詩】

　　百華曜九枝。鳴鶴映冰池。朱光本內照。丹花復外垂。流暉悅嘉客。翻影泣生離。自銷良不悔。明白願君知。（○《類聚》八十。《詩紀》八十六。）

【詠蠟燭詩】

　　執燭引佳期。流影度單帷。朣朧別綉被。依稀見蛾眉。莢明不足貴。燋燼豈為疑。所恐恩情改。照君尋履綦。（《初學記》作復棋。萬花谷同。○《初學記》二十五。萬花谷續八作王筠詩。《詩紀》八十六。）

【和蕭子范入元襄王第詩】

　　昔入睢陽苑。連步披風雲。今游故台處。回望闃無人。皓壁留餘篆。蕙圃有餘芬。行人皆隕涕。何獨孟嘗君。（○《類聚》三十四。文苑英華三百七。《詩紀》八十六。）

【閨情詩】

　　月出宵將半。星流曉未央。空閨易成響。虛室自生光。嬌羞悅人夢。猶言君在傍。（○《類聚》三十二。《詩紀》八十六。）

【東陽還經嚴陵瀨贈蕭大夫詩】

　　子陵狥高尚。超然獨長往。釣石宛如新。故態依可想。（○《類聚》三十一。《詩紀》八十六。）

【游望詩】

　　晨登黃馬坡。遙望白龍堆。風威盡撩折。路險車輪摧。（○《類聚》二十七。《詩紀》八十六。）

【以服散槍贈殷鈞別詩】

　　玉鉉布交文。金丹煥仙骨。九沸翻成緩。七轉良為切。執以代疏麻。長貽故人別。（○《類聚》三十七作吳筠。《御覽》七百五十七。《詩紀》八十二作吳均。）

【詩】

　　桓桓信無敵。堂堂寧有前。九良易舉。八荒安足吞。（○韻補二。）

【詩】

　　靈圖白玉檢。寶冊黃金題。會昌其符合。至德乃司契。（○韻補四。）

　　緣嚴蔓芳杜。回崖掩綠蕙。嘉禾挺皋蘇。奇香發迷迭。（○同上）

　　寶地恣憑陵。神樂忽侵竊。猛將窮舂擊。勇夫貪搏噬。（○同上）

【詩】

　　燒山多詭怪。蒼嶺復迢遰。神芝曜七明。山蒲含九節。日軿若回駕。相待青雲際。（○韻補五。）

　　九沸翻成緩。七輔良為切。煙霞幸易親。龜紐詎難稅。（○同上）

【和劉尚書詩】

　　客館動秋光。仙台起寒霧。（○《初學記》十一。）

　　褚沄

　　〈沄。字士洋。河南陽翟人。為縣令。遷湘東王府參軍。仕至御史中丞。〉

【詠柰詩】

　　成都貴素質。酒泉稱白麗。紅紫奪夏藻。芬芳掩春蕙。映日照新芳。叢林抽晚蒂。誰謂重三珠。終焉競八桂。不讓圜丘中。粲潔華庭際。（○《初學記》二十八。文苑英華三百二十六。《詩紀》九十二。又《類聚》八十六作褚湮柰詩。引麗、蕙、桂三韻。○逯按。樑書劉覽傳有褚湮。）

【賦得蟬詩】

　　避雀芳枝里。飛空華殿曲。天寒響屢嘶。日暮聲愈促。繁吟如欲盡。長韻還相續。飲露非表清。輕身易知足。（○《類聚》九十七。文苑英華三百三十作褚《雲賦》得蟬。萬花谷后四十作褚雲詩。《詩紀》九十二。）

　　鮑至

　　〈至。東海人。仕晉安王。隨府在雍州。號高齋學士。〉

【山池應令詩】

　　望園光景暮。林觀歇雰埃。荷疏不礙楫。石淺好縈苔。風光逐榜轉。山望向橋開。樹交樓影沒。岸暗水光來。（○《類聚》九。《詩紀》八十八。）

【奉和往虎窟山寺詩】

　　神心睠物序。訪道絕塵囂。林疏蓋影出。風去管聲遙。息徒依勝境。稅駕上山椒。年還節已仲。野綠氣方韶。短葉生喬樹。疏花發早條。遠峰帶雲沒。流煙雜雨飄。復茲承乏者。頒名廁末僚。願藉連河澗。庶影慧燈昭。一知衣內寶。衣慚茲地遼。（廣弘明集作饒。注云。三本作遼。○廣弘明集三十。《詩紀》六十八。）

　　鮑幾

　　〈幾。一作機。字景玄。東海人。家貧。吏部尚書王亮舉為舂陵令。歷太常丞、尚書郎。終於湘東王諮議參軍。（○逯按。樑書鮑泉傳。父機。湘東王諮議參軍。南史鮑泉傳。父幾。字景玄。終於湘東王諮議參軍。《詩紀》雲。北史鮑宏傳。父機。以才學知名。仕梁為侍書御史。又隋志雲。梁鎮西府記室鮑畿集八卷。北史、隋志所載蓋皆別為一人。）〉

【伍子胥】

　　忠孝誠無報。感義本投身。日暮江波急。誰憐漁丈人。楚墓悲猶在。吳門恨未申。（○《樂府詩集》七十四、《詩紀》九十二並作鮑機。）

【釋奠應詔為王曒作詩】〖七章〗

　　伊昔列聖。表訓成均。德隆詔徹。義重師臣。禮有損益。道有相因。蟬聯遐代。庵曖遺塵。

　　三代異教。五運殊時。則天啟聖。紐地開基。揖讓丕顯。熙載疇咨。綜核名實。文德來思。

　　水積涓流。山資累。禮實立身。學乃成器。師師闕里。濟濟洙泗。西玦獻珍。南翚程贄。

　　于鑠上嗣。夙昭懋則。正位則離。邁心泉塞。獸門讓齒。龍樓觀德。□□□□。是資監國。

　　尊師薦德。明祀告虔。幕人掌握。司幾奉筵。堂灌玉瓚。庭奏朱弦。義高夏策。禮盛姬篇。

　　大饗既周。德馨惟楙。殊方知禮。聲教日富。陸離簪笏。徘徊舞袖。楚楚儒衣。莘莘國胄。

　　曲成罔隔。容光無已。合符出守。通籍入仕。空列周行。恩非望始。徒懷十駕。終謝千里。（○文館詞百六十作鮑幾。）

　　鮑泉

　　〈泉。字潤岳。幾子。事元帝為通直侍郎。元帝承製。累遷信州刺史。世子方諸刺郢州。泉為長史。大寶二年。侯景陷郢。被害。有集一卷。〉

【詠剪彩花詩】

　　花生剪刀里。從來訝逼真。風動雖難落。蜂飛欲向人。不知今日後。誰能逆作春。（○《類聚》八十八。《詩紀》九十二。）

【奉和湘東王春日詩】

　　新鶯始新歸。新蝶復新飛。新花滿新樹。新月麗新輝。新光新氣早。新望新盈抱。新水新綠浮。新禽新聽好。新景自新還。新葉復新攀。新枝雖可結。新愁詎解顏。新思獨氛氳。新知不可聞。新扇如新月。新蓋學新雲。新落連珠淚。新點石榴裙。（○《類聚》三。《初學記》三。文苑英華三百三十一。作奉和湘東王春日篇。《詩紀》九十二。）

【落日看還詩】

　　妖姬競早春。上苑逐名辰。苔輕變水色。霞濃掩日輪。雕夢斜落景。畫扇拂游塵。衣香遙已度。衫紅遠更新。誰家蕩舟妾。何處織縑人。（○玉台新詠八。《類聚》十八。《詩紀》九十二。）

【南苑看游者詩】

　　洛陽小苑地。車馬盛經過。緣溝駐行幰。傍柳轉鳴珂。履高含響佩。襪輕半隱羅。浮雲無處所。何用轉橫波。（○玉台新詠八。《詩紀》九十二。）

【江上望月詩】

　　客行鉤始懸。此夜月將弦。川澄光自動。流駛影難圓。蒼蒼隨遠色。瀁々逐漪漣。無因轉還泛。回首眷前賢。（○《類聚》一。文苑英華百五十二。《詩紀》九十二。）

【秋日詩】

　　露色已成霜。梧楸欲半黃。燕去櫩恆靜。蓮寒池不香。夕烏飛向月。餘蚊聚逐光。旅情恆自苦。秋夜漸應長。（○《類聚》三。文苑英華百五十八。《詩紀》九十二。又《初學記》三引黃、香、長三韻。）

【詠梅花詩】

　　可憐階下梅。飄蕩逐風回。度簾拂羅幌。縈窗落梳台。乍隨纖手去。還因插鬢來。客心屢看此。愁眉斂詎開。（○《類聚》八十六。《詩紀》九十二。）

【詠薔薇詩】

　　經植宜春館。霍靡上蘭宮。片舒猶帶紫。半卷未全紅。葉疏難蔽日。花密易傷風。佳麗新妝罷。含笑折芳叢。（○《類聚》八十一。合璧事類別集三十。《詩紀》九十二。）

【寒閨詩】

　　行人消息斷。空閨靜復寒。風急朝機燥。鏡暗晚妝難。從來腰自小。衣帶就中寬。（○《類聚》三十二。《詩紀》九十二。）

　　邵陵王蕭綸

　　〈綸。字世調。武帝第六子。天監十三年封邵陵王。出為琅邪、彭城二郡太守。普通初。為江州刺史。大寶中。假黃鉞。都督中外諸軍事。兵敗。為西魏所殺。有集六卷。〉

【代秋胡婦閨怨詩】

　　盪子從遊宦。思妾守房櫳。塵鏡朝朝掩。寒衾夜夜空。若非新有悅。何事久西東。知人相憶否。淚盡夢啼中。（○玉台新詠七。《類聚》三十二作梁元帝閨怨詩。《詩紀》七十一。）

【車中見美人詩】

　　關情出眉眼。軟媚著腰肢。語笑能嬌媄。行步絕逶迤。空中自迷惑。渠傍會不知。懸念猶如此。得時應若為。（○玉台新詠七。《詩紀》七十一。）

【見姬人詩】

　　春來不復賒。入苑駐行車。比來妝點異。今世撥鬟斜。卻扇承枝影。舒衫受落花。狂夫不妒妾。隨意晚還家。（○《類聚》十八。《詩紀》七十一。）

【入茅山尋桓清遠乃題壁詩】

　　荊門丘壑多。瓮牖風雲入。自非棲遁情。誰堪霜露濕。（○茅山志二十二。《詩紀》七十一。）

【詠新月詩】

　　霜氛含月彩。靄靄下南樓。霧濃光若晝。雲駛影疑流。（○《類聚》一。《詩紀》七十一。）

【和湘東王後園迴文詩】

　　燭華臨靜夜。香氣入重幃。曲度聞歌遠。繁弦覺舞遲。（○《類聚》五十六。《詩紀》七十一。）

【戲湘東王詩】

　　湘東有一病。非啞復非聾。相思下只淚。望直有全功。（○《御覽》七百四十。）

【詩】

　　帷開見釵影。簾動聞釧聲。（○萬花谷後集十五。）

　　徐怦

　　〈怦。勉從子。仕梁為武陵王紀參軍。侯景亂。怦勸紀入援。不從。大寶三年。紀稱帝。又固諫。被殺。〉

【夏日詩】

　　炎光歇中宇。清氣入房櫳。晚荷猶卷綠。疏蓮久落紅。（○《初學記》三。《詩紀》八十九。）

梁詩卷二十五

　　梁元帝蕭繹

　　〈繹。字世誠。武帝第七子。天監十三年。封湘東王。為會稽太守。入為侍中、丹陽尹。普通中為荊州刺史。大同中為江州刺史。太清初。復為荊州。侯景陷建康。奉秘詔假黃鉞大都督中外諸軍事、司徒。承製進位相國。以大寶三年即位於江陵。改元承聖。承聖三年。為西魏所害。年四十七。追尊曰孝元皇帝。有金樓子十捲、集五十二卷、小集十捲。〉

【樂府】

【長歌行】〖以下五言。〗

　　當壚擅旨酒。一卮堪十千。無勞蜀山鑄。扶受採金錢。人生行樂爾。何處不留連。朝為洛生詠。夕作據梧眠。從茲忘物我。優遊得自然。（○《樂府詩集》三十。《詩紀》七十。）

【芳樹】

　　芬芳君子樹。交柯御宿園。桂影含秋月。桃花染春源。落英逐風聚。輕香帶蕊翻。叢枝臨北閣。灌木隱南軒。交讓良且重。成蹊何用言。（○文苑英華二百八。《樂府詩集》十七。《詩紀》七十。）

【巫山高】

　　巫山高不窮。迥出荊門中。灘聲下濺石。猿鳴上逐風。樹雜山如畫。林暗澗疑空。無因謝神女。一為出房櫳。（《類聚》作籠。○《類聚》四十二。文苑英華二百一。《樂府詩集》十七。《詩紀》七十。）

【隴頭水】

　　銜悲別隴頭。關路漫悠悠。故鄉迷遠近。征人分去留。沙飛曉成幕。海氣旦如樓。欲識秦川處。隴水向東流。（○《類聚》四十二。文苑英華百九十八。《樂府詩集》二十一。《詩紀》七十。）

【折楊柳】

　　巫山巫峽長。垂柳復垂楊。同心且同折。故人懷故鄉。山似蓮花艷。流如明月光。寒夜猿聲徹。遊子淚沾裳。（○《類聚》八十九。文苑英華二百八。《樂府詩集》二十二。《詩紀》七十。）

【關山月】〖《詩紀》雲。一作傷別離。〗

　　朝望清波道。夜上白登台。月中含桂樹。流影自徘徊。寒沙逐風起。春花犯雪開。夜長無與晤。衣單誰為裁。（○《類聚》四十二。文苑英華百九十八。《樂府詩集》二十三。《詩紀》七十。）

【洛陽道】

　　洛陽開大道。城北達城西。青槐隨幔拂。綠柳逐風低。玉珂鳴戰怪。金爪斗場雞。桑萎日行暮。多逢秦氏妻。（○《類聚》四十二。《樂府詩集》二十三。《詩紀》七十。）

【長安道】

　　西接長楸道。南望小平津。飛夢甍綺翼。輕軒影畫輪。雕鞍承赭汗。槐路起紅塵。燕姬雜趙女。淹留重上春。（○文苑英華百九十二。《樂府詩集》二十三。《詩紀》七十。）

【紫騮馬】

　　長安美少年。金絡鐵連錢。宛轉青絲鞚。照耀珊瑚鞭。依槐復依柳。躞蹀復隨前。方逐幽並去。西北共聯翩。（○《類聚》九十三。文苑英華二百九。《詩紀》七十。又《樂府詩集》二十四引錢、鞭二韻。）

【驄馬驅】

　　朔方寒氣重。胡關饒苦霧。白雪晝凝山。黃雲宿埋樹。連翩行役子。終朝征馬驅。試上金微山。還看玉關路。（○文苑英華二百九。《樂府詩集》二十四。《詩紀》七十。）

【劉生】

　　任俠有劉生。然諾重西京。扶風好驚坐。長安恆借名。榴花聊夜飲。竹葉解朝酲。結交李都尉。遨遊佳麗城。（○《類聚》三十三。文苑英華百九十六。《樂府詩集》二十四。《詩紀》七十。）

【飛來雙白鶴】

　　紫蓋學仙成。能令吳市傾。逐舞隨疏節。聞琴應別聲。集田遙赴影。隔霧近相鳴。時從洛浦渡。飛向遼東城。（○文苑英華二百六。《樂府詩集》三十九。《詩紀》七十。）

【班婕妤】

　　婕妤初選入。含媚向羅幃。何言飛燕寵。青苔生玉墀。誰知向輦愛。遂作裂紈詩。以茲自傷苦。終無長信悲。（○《樂府詩集》四十三。《詩紀》七十。）

【半路溪】〖《詩紀》雲。玉台作簡文帝。〗

　　相逢半路溪。隔溪猶不度。望望判知是。翩翩識行步。摘贈蘭澤芳。欲表同心句。先將動舊情。恐君疑妾妒。（○《樂府詩集》七十四。《詩紀》七十。）

【採蓮曲】

　　碧玉小家女。來嫁汝南王。蓮花亂臉色。荷葉雜衣香。因持薦君子。願襲芙蓉裳。（○《類聚》八十二作採蓮賦歌。《樂府詩集》五十。《詩紀》七十。）

【吳趨行】

　　水裡生蔥翅。池心恆欲飛。蓮花逐床返。保時乘


